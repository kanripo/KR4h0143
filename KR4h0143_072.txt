# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:45.170839
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選宋詩卷七十
<pb:KR4h0143_WYG_072-1a>¶
　欽定四庫全書¶
御選宋詩巻七十¶
　　七言絶句七¶
　　　陸㳺¶
　　　　倚闌¶
　故山未敢説歸期十口相随又别離小雨初收殘照晚¶
　闌干西角立多時¶
　　　　大安病酒留半日王守復来招不往送酒觧酲¶
<pb:KR4h0143_WYG_072-1b>¶
　　　　因小飲江月館¶
　江驛春酲半日留更煩送酒為扶頭栁花漠漠嘉陵岸¶
　别是天涯一段愁¶
　　　　讀書¶
　靣骨峥嶸髩欲疎退藏只合卧蝸廬自嫌尚有人間意¶
　射雉歸来夜讀書¶
　　　　青邨寺¶
　十年淹泊望修門臨水登山幾斷魂短髩星星身欲老¶
<pb:KR4h0143_WYG_072-2a>¶
小樓㣲月宿青邨¶
　　　花時遍逰諸家園¶
為愛名花抵死狂只愁風日損紅芳緑章夜奏通明殿¶
乞借春隂䕶海棠¶
翩翩馬上帽簷斜盡日尋春不到家偏愛張園好風景¶
半天髙栁卧溪花¶
絲絲紅萼弄春柔不似疎梅只慣愁常恐夜寒花索寞¶
錦茵銀燭按涼州¶
<pb:KR4h0143_WYG_072-2b>¶
飛花盡逐五更風不照先生社酒中輸與新来雙燕子¶
銜泥猶得帶殘紅(今年二月二日/社而海棠已過)¶
海棠已過不成春絲竹淒凉鎖暗塵眼看燕脂吹作雪¶
不須零落始愁人¶
　　　雨中山行至松風亭忽澄霽¶
煙雨千峰擁髻鬟忽看青嶂白雲間卷蔵破墨營邱筆¶
却展將軍著色山¶
　　　城南尋梅¶
<pb:KR4h0143_WYG_072-3a>¶
黯淡江天雪欲飛竹籬數掩傍苔磯清愁滿眼無人說¶
折得梅花作伴歸¶
　　　梅花絶句¶
蜀王小苑舊池臺江北江南萬樹梅只怪朝来歌吹鬧¶
園官已報五分開(成都合江園盖故蜀别苑梅最盛自/初開日監官報府報至開五分則府)¶
(主来宴㳺/人亦競集)¶
池館登臨雪半消梅花與我兩無聊青羊宫裏應如舊¶
腸斷春風萬里橋¶
<pb:KR4h0143_WYG_072-3b>¶
　　　園中雜書¶
殘花委地筍掀泥香椀詩囊到處攜幽夢欲成誰喚覺¶
半窗斜日鷓鴣啼¶
　　　楚城¶
江上荒城猿鳥悲隔江便是屈原祠一千五百年間事¶
只有灘聲似舊時¶
　　　采蓮¶
雲散青天挂玉鈎石城艇子近新秋風鬟霧髩歸来晚¶
<pb:KR4h0143_WYG_072-4a>¶
忘却荷花記得愁¶
　　　别建安¶
楚澤吴山已慣行武夷從昔但聞名北巖小寺長汀驛¶
且喜逰山第一程¶
敧帽揚鞭晚出城驛亭燈火向人明多情葉上蕭蕭雨¶
更把新涼送客行¶
　　　夏日書寢夢逰一院閴然無人簾影滿堂惟燕¶
　　　蹋筝弦有聲覺而聞鐵鐸風響璆然殆所夢也¶
<pb:KR4h0143_WYG_072-4b>¶
　　　耶因得絶句¶
桐隂清澗雨餘天簷鐸揺風破晝眠夢到畫堂人不見¶
一雙輕燕蹴筝絃¶
　　　聞雁¶
過盡梅花把酒稀薰籠香冷換春衣秦闗漢苑無消息¶
又在江南送雁歸¶
　　　感舊絶句¶
鵞黄酒邊緑荔枝(鵞黄廣漢酒名/緑荔枝出叙州)摩訶池上納涼時氷¶
<pb:KR4h0143_WYG_072-5a>¶
紈不畫驂鸞女却寫江南白紵辭¶
十月新霜兔正肥佳人駿馬去如飛纖腰嫋嫋戎衣窄¶
學射山前看打圍¶
　　　焚香晝睡比覺香猶未散戲作¶
小屏煙樹逺參差吏散身閒與睡宜誰似爐香念幽獨¶
伴人直到夢囘時¶
　　　感昔¶
常記東園按舞時春風一架晚薔薇尊前不展鴛鴦錦¶
<pb:KR4h0143_WYG_072-5b>¶
只就殘紅作地衣(成都小東門/外趙氏園)¶
　　　無題¶
出繭修睂淡薄妆丁東環佩立西廂人間浪作新秋感¶
銀闕瓊樓夜夜涼¶
　　　秋日聞蟬¶
斷角斜陽觸處愁長亭搔首晚悠悠世間最是蟬堪恨¶
送盡行人更送秋¶
　　　湖邨月夕¶
<pb:KR4h0143_WYG_072-6a>¶
錦城曾醉六重陽囘首秋風每斷腸最憶銅壺門外路¶
滿街歌吹月如霜¶
金尊翠杓猶能醉狐帽貂裘不怕寒安得驊騮三萬疋¶
月中歌吹渡桑乾¶
　　　晨起閒歩¶
飛紅掠地送春忙嫩緑成隂帶露香聽徹曉天鶯百囀¶
却随飛蝶度横塘¶
　　　初冬雜題¶
<pb:KR4h0143_WYG_072-6b>¶
勲業文章意已闌暮年不足是江山江南寺寺樓堪倚¶
安得身如杜牧閒¶
　　　雜興¶
鰻井初生一縷雲鮑郎山下雨昬昬艣聲嘔軋秋空曉¶
水際人家尚閉門¶
　　　宿石帆山下¶
繫船禹廟醉如泥投宿漁家月向低濕翠撲人濃可掬¶
始知身在石帆西¶
<pb:KR4h0143_WYG_072-7a>¶
　　　泊舟¶
蘸岸煙波檥畫船幅巾蕭散餞流年兩行楊栁吹晴雪¶
只著啼鶯未著蟬¶
　　　園中絶句¶
溪北溪南飛白鷗夕陽明處見漁舟凴誰為剪機中素¶
畫取天涯一片秋¶
　　　曉雨¶
東風吹雨送殘春冉冉年光次第新君看枝頭如許緑¶
<pb:KR4h0143_WYG_072-7b>¶
争敎桃李不成塵¶
　　　秋晚思梁益舊逰¶
幅巾笻杖立籬門秋意蕭條欲斷魂恰似嘉陵江上路¶
冷雲㣲雨濕黄昬¶
　　　春晚邨居雜賦絶句六首(録二首/)¶
作堤蜿蜿六百尺西崦東邨成一家春雨乍晴桑吐葉¶
秋風初冷稻吹花¶
澆書滿挹浮蛆甕攤飯横眠夢蝶牀莫笑山翁見機晚¶
<pb:KR4h0143_WYG_072-8a>¶
也勝朝士一生忙(東坡謂晨飲為澆書李/黄門謂午睡為攤飯)¶
　　　秋日郊居八首(録四首/)¶
山雨霏㣲鴨頭水溪雲細薄魚鱗天幽尋自笑本無事¶
羽扇笻枝上釣船¶
行歌曵杖到新塘銀闕瑶臺無此涼萬里秋風菰菜老¶
一川明月稻花香¶
秋日留連野老家朱槃鮓臠粲如花已吹藟散真珠米¶
更㸃丁坑白雪茶(藟散米名/丁坑茶名)¶
<pb:KR4h0143_WYG_072-8b>¶
魚鹹滿缶酒新蒭處處吴歌起壟頭上客已随新雁到¶
晚禾猶待薄霜收(剡及諸暨人以八月来水鄉助/穫謂之上客以其来自山中也)¶
　　　汎舟觀桃花¶
花涇二月桃花發霞照波心錦裹山說與東風直須惜¶
莫吹一片落人間(花涇桃花/最盛處也)¶
桃源只在鏡湖中影落清波十里紅自别西山海棠後¶
初将爛醉答春風(自梅仙塢至/花涇恰十里)¶
　　　齋中雜題¶
<pb:KR4h0143_WYG_072-9a>¶
列屋蛾睂不足誇可齋别自是天涯閒将西蜀團窠錦¶
自背南唐落墨花¶
　　　懐舊¶
狼煙不舉羽書稀幕府相從日打圍最憶定軍山下路¶
亂飄紅葉滿戎衣¶
　　　春晚感事¶
寒食梁州十萬家鞦韆蹴踘尚豪華犢車轣轆歸来晚¶
争碾平蕪入亂花¶
<pb:KR4h0143_WYG_072-9b>¶
　　　沈園¶
城上斜陽畫角哀沈園非復舊池臺傷心橋下春波緑¶
曾是驚鴻照影来¶
　　　贈鷺¶
雪衣飛去莫悤悤小住灘前伴釣篷禹廟蘭亭三十里¶
相逢多在暮煙中¶
　　　新寒¶
碧蝶飛飛過短籬山薑石竹有殘枝誰知老子閒眠處¶
<pb:KR4h0143_WYG_072-10a>¶
却是新寒細雨時¶
安石榴房初小拆南天竺子亦㣲丹新寒漠漠偏欺老¶
睡起無風怯倚闌(南燭草本俗謂之南天竺李端/叔取以名僧軒盖用俗語也)¶
　　　龜堂雜興¶
曵杖東岡信歩行夕陽偏向竹間明丹楓吹盡鴉聲樂¶
又得霜天一日晴¶
　　　舟中作¶
㑹稽城上角鳴嗚日落煙邨暝欲無千載虚名笑張翰¶
<pb:KR4h0143_WYG_072-10b>¶
一官元不直蓴鱸¶
　　　夜泊湖中¶
水鴨鵁鶄拍拍飛菰蒲深處弄煙霏喚囘二十年前夢¶
半醉姑溪棹月歸¶
　　　落葉¶
萬瓦清霜伴月明卧聽殘漏若為情無端木葉蕭蕭下¶
更與愁人作雨聲¶
　　　夏初湖邨雜題¶
<pb:KR4h0143_WYG_072-11a>¶
市逺春深客到稀草堂終日掩柴扉釀成新蜜蜂兒静¶
分盡殘泥燕子歸¶
　　　秋夜¶
庭院蕭條夜氣清卧聽宫漏下宫城旅懐生怕還鄉夢¶
留取殘燈伴雨聲¶
　　　春日絶句¶
吏来屢敗哦詩興雨作常妨載酒行忽見家家插楊栁¶
始知今日是清明¶
<pb:KR4h0143_WYG_072-11b>¶
故園蛺蝶最多種百草長時花亂開窮巷春風元不到¶
一雙誰遣過牆来¶
桃李吹成九陌塵客中又過一年春餘寒漠漠城南路¶
只見鞦韆不見人¶
　　　秋思¶
烏桕㣲丹菊漸開天髙風送雁聲哀詩情也似幷刀快¶
剪得秋光入巻來¶
　　　春晚出逰¶
<pb:KR4h0143_WYG_072-12a>¶
風急名花紛絳雪土鬆香草出瑶簮且呼野艇西村去¶
未必㣲雲便作隂¶
　　　溪月¶
天風吹髪冷颼颼獨向沙邊上釣舟愁絶平羗江上月¶
向人依舊半輪秋¶
　　　雨後¶
雨後涼生病體輕閒拖拄杖出門行槐花落盡桐隂薄¶
時有殘蟬一兩聲¶
<pb:KR4h0143_WYG_072-12b>¶
　　　感昔¶
白帝城邊鶯亂啼憶騎瘦馬踏春泥老来感舊多悽愴¶
孤夢時時到瀼西¶
　　　栁橋¶
村路初晴雪作泥經旬不到小橋西出門頓覺春来早¶
栁染輕黄已蘸溪¶
　　　倚橋二首(録一首/)¶
曲曲闌干縹緲間哦詩本欲破除閒無端又起天涯感¶
<pb:KR4h0143_WYG_072-13a>¶
淡墨生綃數㸃山¶
　　　夢中作¶
野鶴翩躚啄粒㣲碧桃縹緲著花稀海山又見春風到¶
丹竈苔封人未歸¶
　　　出逰歸卧得雜詩¶
久讀仙經學養形未容便應少㣲星一枝新鍜金鴉觜¶
更向名山斸茯苓¶
　　　縱筆¶
<pb:KR4h0143_WYG_072-13b>¶
騎鶴翩翩過月傍浩然風露九秋涼忽聞捲地潮聲起¶
始覺江山近故鄉¶
　　　春日雜興¶
行人陌上思悠悠十里斜陽古渡頭一片落花無覔處¶
只教芳草管閒愁¶
　　　湖上晚望¶
閒人無處破除閒待得漁舟一一還峰頂夕陽煙際水¶
分明六幅巨然山¶
<pb:KR4h0143_WYG_072-14a>¶
　　　梅市書事¶
羸馬孤愁不可勝小詩未忍付瞢騰一聲客枕江頭雁¶
數㸃商船雨外燈¶
　　楊萬里¶
　　　題照上人迎翠軒¶
寺外秋山觸眼明寺根秋水洗心清晴嵐暖翠来未了¶
不用髙人倒屣迎¶
　　　閒居初夏午睡起二絶句¶
<pb:KR4h0143_WYG_072-14b>¶
梅子留酸軟齒牙芭蕉分緑與窗紗日長睡起無情思¶
閒看兒童捉栁花¶
松隂一架半弓苔偶欲看書又嬾開戲掬清泉灑蕉葉¶
兒童悮認雨聲来¶
　　　早行鳴山¶
淡淡青霜薄薄氷曉寒端為作新晴殷勤喚醒梅花睡¶
枝上春禽一兩聲¶
　　　都下無憂館小樓春盡旅懐¶
<pb:KR4h0143_WYG_072-15a>¶
不闗老去願春遲只恨春歸我未歸最是楊花欺客子¶
向人一一作西飛¶
　　　金溪道中¶
野花垂路止人行田水偏尋缺處鳴近浦人家随曲折¶
插秧天氣半隂晴¶
　　　二月十九日度大庾嶺題雲封寺¶
梅葉成隂梅子肥梅花應恨我来遲明年若寄江西信¶
莫折南枝折北枝¶
<pb:KR4h0143_WYG_072-15b>¶
　　　過沙頭¶
過了沙頭漸有村地平江闊氣清温暗潮已到無人㑹¶
只有篙師識水痕¶
　　　三月晦日逰越王臺¶
越王臺上落花春一掬山光兩袖塵随分杯盤随處醉¶
自憐不及踏青人¶
　　　出真陽峡¶
今嵗春風漲又銷水痕猶印石間茅浮槎却被春流誤¶
<pb:KR4h0143_WYG_072-16a>¶
長挂江邊小樹梢¶
春光濃裏更江行畫舫分明似水亭出了青陽恰惆悵¶
數峰如筍雨中青¶
　　　碧落洞¶
夢中曾泊洞前船落絮飛花是去年今日来尋船泊處¶
一江風雨草連天¶
　　　寒食雨中同舍約逰天竺得絶句呈陸務觀¶
小溪曲曲亂山中潄水濺濺一線通兩岸桃花總無力¶
<pb:KR4h0143_WYG_072-16b>¶
斜紅相倚卧春風¶
　　　晚出浄慈送李子方¶
畢竟西湖六月中風光不與四時同接天蓮葉無窮碧¶
映日荷花别様紅¶
　　　煙林曉望¶
一疊青山一疊煙横鋪平野有無間直成萬丈鵞溪絹¶
畫出江西秋曉山¶
　　　宿新市徐公店¶
<pb:KR4h0143_WYG_072-17a>¶
籬落疎疎一徑深樹頭新緑未成隂兒童急走追黄蝶¶
飛入花来無處尋¶
　　　發慈湖過烈山望見歴陽一帶山¶
夢繞天津月再彎慈湖觧纜已開顔淮山到眼渾相識¶
直北青梢是定山¶
　　　東園垣隅雙松可愛栽酴醿金沙以繞之¶
雙松樹子碧團欒紅錦纒頭白錦冠儘放花枝過牆去¶
不妨分與路人看¶
<pb:KR4h0143_WYG_072-17b>¶
　　　山莊李花¶
山莊又報李花穠火急来看細雨中除却斷腸千樹雪¶
别無春恨訴東風¶
　　虞允文¶
　　　瀘江亭¶
映水林巒影顛倒濟川舟楫勢峥嶸東行萬里欲乗興¶
更待一篙春水生¶
　　張孝祥¶
<pb:KR4h0143_WYG_072-18a>¶
　　　蘄春道中¶
霜浄波平水落灣我行正在畫圖間簾鈎不用怕風日¶
且看江南江北山¶
　　　題夏氏荘¶
平湖漠漠雨霏霏壓水人家燕子飛欲向湖東問春色¶
杏花無數㸃征衣¶
　　　入桂林歇滑石驛題碧玉泉¶
百折﨑嶇嶺路頭一環清駛石間流須君浄洗南来眼¶
<pb:KR4h0143_WYG_072-18b>¶
此去山川勝北州¶
　　李燾¶
　　　龍鵠山房¶
已作清時鳥倦飛杜鵑更勸阿誰歸似嫌住處猶城郭¶
不觧攜家隠翠㣲¶
　　洪邁¶
　　　問鑄堂¶
澤國春寒未見花一江流水夕陽斜我来試上津頭望¶
<pb:KR4h0143_WYG_072-19a>¶
問鑄堂前有幾家¶
　　朱熹¶
　　　夜聞子規¶
幽林欲雨氣含淒春晚端居園徑迷獨向髙齋展衾卧¶
南山夜夜子規啼¶
　　　夜雨二首¶
擁衾獨宿聽寒雨聲在荒庭竹樹間萬里故園今夜永¶
遥知風雪滿前山¶
<pb:KR4h0143_WYG_072-19b>¶
故山風雪深寒夜只有梅花獨自香此日無人問消息¶
不應憔悴損年芳¶
　　　梅花¶
幽壑潺湲小水通茅茨煙雨竹籬空梅花亂發籬邊樹¶
似倚寒枝恨朔風¶
　　　寄諸同僚¶
把酒江頭烟雨時遥知江樹已芳菲應憐倦客荒茅裏¶
落盡梅花未得歸¶
<pb:KR4h0143_WYG_072-20a>¶
　　　渉澗水作¶
幽谷濺濺小水通細穿危石認行蹤囘頭自愛晴嵐好¶
却立灘頭數亂峰¶
　　　小盈道中¶
今朝行役是登臨極目郊原快賞心却笑從前嫌俗事¶
一春牢落閉門深¶
　　　春日¶
勝日尋芳泗水濵無邊光景一時新等閒識得東風靣¶
<pb:KR4h0143_WYG_072-20b>¶
萬紫千紅總是春¶
　　　觀書有感二首¶
半畆方塘一鑑開天光雲影共徘徊問渠那得清如許¶
為有源頭活水来¶
昨夜江邊春水生䝉衝巨艦一毛輕向来枉費推移力¶
此日中流自在行¶
　　　示西林可師二首¶
身世年来欲兩㤀一春随意住僧房行逢舊隠低囘久¶
<pb:KR4h0143_WYG_072-21a>¶
緑樹鶯啼清晝長¶
幽居四畔只空林啼鳥落花春意深獨宿塵龕無夢寐¶
五更山月照寒衾¶
　　　昨夕不知有雪而晨起四望逺峰皆已變色再¶
　　　用元韻作兩絶句¶
朔風吹盡暮雲平室煖爐紅睡逹明但怪朝来滿山白¶
不知昨夜打窗聲¶
千林無葉一川平萬壑瓊瑶照夜明未覺殘梅飄落盡¶
<pb:KR4h0143_WYG_072-21b>¶
只愁羗管不成聲¶
　　　入瑞巖道間得四絶句呈彦集充父二兄¶
憶昔南逰桂樹隂歸来遺恨滿塵襟籃輿此日無窮思¶
萬壑千巖秋氣深¶
翩翩一馬兩肩輿路轉秋原十里餘共説前山深更好¶
不辭迢逓欵禪居¶
清溪流過碧山頭空水澄鮮一色秋隔斷紅塵三十里¶
白雲黄葉兩悠悠¶
<pb:KR4h0143_WYG_072-22a>¶
風髙木落晚秋時日暮千林黄葉稀祇有蒼蒼谷中樹¶
嵗寒心事不相違¶
　　　偶題¶
擘開蒼峡吼奔雷萬斛飛泉湧出来斷梗楛查無泊處¶
一川寒碧自縈回¶
　　　用西林舊韻二首¶
一自籃輿去不回故山空鎖舊池臺傷心觸目經行處¶
幾度親陪杖屨来¶
<pb:KR4h0143_WYG_072-22b>¶
上疏歸来空皂囊未妨随意宿僧房舊題嵗月那堪數¶
慚愧平生一瓣香¶
　　　後洞雪壓竹枝横道¶
石灘聯騎雪垂垂已把南山入小詩後洞今朝逢折竹¶
却思聯騎石灘時¶
　　　壁間古畫精絶未聞有賞音者¶
老木樛枝入太隂蒼崖寒水斷追尋千年粉壁塵埃底¶
誰識良工獨苦心¶
<pb:KR4h0143_WYG_072-23a>¶
　　　霜月次擇之韻¶
蓮花峰頂雪晴天虚閣霜清絶縷煙明發定知花簌簌¶
如今且看竹姢姢¶
　　　蓮花峰次敬夫韻¶
月曉風清堕白蓮世間無物敢争妍如何今夜峰頭雪¶
撩得新詩續舊篇¶
　　　殘雪未消次擇之韻¶
脚底悲風舞凍鴉此行真是躡蒼霞仰頭若木敷瓊蕊¶
<pb:KR4h0143_WYG_072-23b>¶
不是人間玉樹花¶
　　　林間殘雪時落鏘然有聲¶
青鞋布韈踏瓊瑶十里晴林未覺遥忽復空枝堕殘雪¶
恍疑鳴璬落叢霄¶
　　　福嚴寺囘望嶽市¶
昨夜相攜看霜月今朝誰料起寒烟安知明日千峰頂¶
不見人間萬里天¶
　　　晚霞¶
<pb:KR4h0143_WYG_072-24a>¶
日落西南第幾峰斷霞千里抹殘紅上方傑閣凭欄處¶
欲盡餘暉怯晚風¶
　　　過髙臺擕信老詩集夜讀上封方丈次敬夫韻¶
十年聞說信無言草草相逢又黯然借得新詩連夜讀¶
要從苦淡識清妍¶
　　　醉下祝融峰作¶
我来萬里駕長風絶壑層雲許盪胸濁酒三杯豪氣發¶
朗吟飛下祝融峰¶
<pb:KR4h0143_WYG_072-24b>¶
　　　讀林擇之二詩有感¶
筍輿随望入寒煙每誦君詩輙黯然今夜定知連榻夢¶
一時飛堕錫山前¶
竹輿傲兀聽嘔啞合眼歸心已到家逰子上堂慈母笑¶
豈知行李尚天涯¶
　　　次韻擇之懐張敬夫¶
往時連騎向衡山同賦新詩各據鞍此夜相思一杯酒¶
囘頭猶記雪漫漫¶
<pb:KR4h0143_WYG_072-25a>¶
　　　宿新喻驛夜聞風鐸¶
倦枕敧眠到五更却嫌風鐸久悲鳴恍疑絺綌南鄰夜¶
寒鐵丁東客夢驚¶
　　　題萬安野館¶
身似孤雲去復還投装猶記此窗間只應煙雨蒼茫外¶
即是當時萬疊山¶
　　　萬安遇長沙便欲附書不果¶
長沙一别兩悠悠夢想清湘帶橘洲欲寄行人數行字¶
<pb:KR4h0143_WYG_072-25b>¶
行人不作置書郵¶
　　　過樟木鎮晚晴二首¶
朝晴遣我看薌林頃刻浮雲萬里隂拂袖凌風三十里¶
依然寒日照長吟¶
飛雲極目疑梅嶺落日囘頭夢橘洲從此不愁東路永¶
秖應西望轉悠悠¶
　　　赤岡頭望逺山作¶
曉起清江弄小舟晚風吹過赤岡頭逺峰自作修睂歛¶
<pb:KR4h0143_WYG_072-26a>¶
萬里那知客子愁¶
　　　次韻擇之漫成¶
落日晴江更逺山逺山猶在有無間不須極目傷懐抱¶
且看漁船近往還¶
　　　竹節灘¶
船下清江竹節灘長煙漠漠水漫漫人家斷岸斜陽好¶
客子中流薄暮寒¶
　　　次韻擇之舟中有作二首¶
<pb:KR4h0143_WYG_072-26b>¶
一江煙水浩漫漫昨夜扁舟寄此間共向船頭望南北¶
不知何處是家山¶
一席三人抵項眠心知篷外水如天起来却怪天如水¶
月落烏啼浦樹邊¶
　　　次韻擇之進賢道中漫成五首(録二首/)¶
白酒頻斟當啜茶何妨一醉野人家據鞍又向岡頭望¶
落日天風雁字斜¶
誰作窗間擁鼻聲更哦樂府短歌行從敎永夜清無寐¶
<pb:KR4h0143_WYG_072-27a>¶
只恐晨雞不肯鳴¶
　　　次韻擇之金歩喜見大江有作¶
江頭四望逺峰稠江水中間自在流並岸東行三百里¶
水源窮處即吾州¶
　　　次韻擇之餘干道中¶
寒盡春生草又青化工消息幾曾停因君一詠陵陂麥¶
恍憶儂家老圃亭(亭下予家/種麥處也)¶
　　　野望¶
<pb:KR4h0143_WYG_072-27b>¶
登髙立馬瞰晴川四靣平林接暝煙東望不堪頻極目¶
歸心已度鳥飛前¶
　　　山茶¶
江南池館壓深紅零落荒煙細雨中却是北人知愛惜¶
數枝和雪上屏風¶
　　　夜聞擇之誦師曾題畫絶句遐想髙致偶成小¶
　　　詩¶
一幅瀟湘不易求新詩誰遣送閒愁遥知水逺天長外¶
<pb:KR4h0143_WYG_072-28a>¶
更有離騷極目秋¶
　　　送林擇之還鄉赴選¶
門外槐花似欲黄髙堂應望促歸装箇中自有超然處¶
肯學兒曹一例忙¶
今朝握手送君歸馬上薰風拂靣吹不用丁寧防曲學¶
寒窗久矣共心期¶
　　　次彭應之魚樂亭韻¶
亭前活水破輕氷漸見逰鯈傍石稜老子自知魚樂處¶
<pb:KR4h0143_WYG_072-28b>¶
不須莊恵與同登¶
　　　次劉彦集木犀韻¶
衆芳揺落九秋期横出天香第一枝莫似寒梅太孤絶¶
更教遥夜笛中吹¶
秋到寒巖桂樹叢小山唫罷思悲翁不妨更作淹留計¶
占取人間十里風¶
　　　寄謝劉彦集菖蒲之貺¶
君家蘭杜久萋萋近養菖蒲緑未齊乞與幽人伴岑寂¶
<pb:KR4h0143_WYG_072-29a>¶
小窗風露日低迷¶
　　　寄吴公濟兼簡李伯諫¶
客子歸来春未深祇應寒雨罷登臨閒窗竟日焚香坐¶
一段孤明見此心¶
三徑莓苔晝掩闗君来問道却空還從今蠟屐應無恙¶
有興何妨再入山¶
　　　唐石雪中¶
春風欲動客辭家霖潦縦横路轉賖行到溪山愁絶處¶
<pb:KR4h0143_WYG_072-29b>¶
千林一夜玉成花¶
　　　崇壽客舍夜聞子規得三絶句寫呈平父兄煩¶
　　　為寄彦集兄及兩縣間諸親友¶
空山初夜子規鳴静對琴書百慮清喚得形神兩超越¶
不知底是斷腸聲¶
空山中夜子規啼病怯餘寒覓故衣不為明時堪眷戀¶
久知岐路不如歸¶
空山後夜子規號斗轉星移月尚髙夢裏不知歸未得¶
<pb:KR4h0143_WYG_072-30a>¶
已驅黄犢度寒皋¶
　　　戲贈勝私老友¶
槐花黄盡不闗渠老向功名意自疎乞得山田三百畆¶
青燈徹夜課農書(勝私先侍講嘗/著農書三卷)¶
　　　晚雨涼甚偶得小詩請問逰山之日并請劉平¶
　　　父作主人¶
幾年不踏仙洲路夢入青藤古木間好趂新秋一畨雨¶
晝寒亭下弄潺湲¶
<pb:KR4h0143_WYG_072-30b>¶
　　　黎嶺西南水石佳處不減廬阜戲呈子厚¶
谷深石瘦水潺潺便是楞伽折桂間珍重下邳圯上客¶
一年幾度到廬山¶
　　　次吕季克東堂九詠(録三首/)¶
　　　　愛蓮¶
聞道移根玉井傍開花十丈是尋常月明露冷無人見¶
特為先生引興長¶
　　　　月臺¶
<pb:KR4h0143_WYG_072-31a>¶
臺上無人伴苦吟歸鴉過盡日西沉須臾玉匣開塵鏡¶
却有孤光共此心¶
　　　　海棠屏¶
蜀樹成行翠作圍花開時節更芳菲主人夢亦尋春去¶
栩栩深穿錦障飛¶
　　　至鳯凰山再作¶
門前寒水青銅闕林外晴峰紫帽孤記得南垞通栁浪¶
依稀全是輞川圖¶
<pb:KR4h0143_WYG_072-31b>¶
　　　次劉正之芙蓉韻¶
淺緑深紅出短籬望中都是可憐枝要看亂颭寒塘水¶
更待金風滿意吹¶
　　　次韻擇之發臨江¶
千里煙波一葉舟三年已是兩經由今宵又過豐城縣¶
依舊長江直北流¶
　　　次二友石井之作¶
一竇隂風萬斛泉新秋曾此弄清漣人言湛碧深無底¶
<pb:KR4h0143_WYG_072-32a>¶
只恐潛通小有天¶
泉嵌側畔一川明水石縈廻更有情聞說近来疏葺好¶
想應仍是舊溪聲¶
　　　益公道人相見信安道温陵舊逰出示近詩次¶
　　　韻¶
别来幾度見歸鴻嵗月悠悠一夢中莫道相望湖海濶¶
争知千里不同風¶
一身十里伴征鴻北去南来羇旅中珍重故人相認得¶
<pb:KR4h0143_WYG_072-32b>¶
新詩重舉舊家風¶
　　　劉子澄逺寄羊裘且有懐仁輔義之語戲成兩¶
　　　絶為謝以發千里一笑¶
短棹長蓑九曲灘晚来閒弄釣魚竿幾囘欲過前灣去¶
却怕斜風特地寒¶
誰把羊裘與醉披故人心事不相違狂奴今夜知何處¶
月冷風淒未肯歸¶
　　　過盖竹作二首¶
<pb:KR4h0143_WYG_072-33a>¶
二月春風特地寒江樓獨自倚欄干箇中詎有行藏意¶
且把前峰細數看¶
浩蕩鷗盟久未寒征驂聊此駐江干何時買得漁船就¶
乞與人間畫裏看¶
　　　戲答楊庭秀問訊離騷之句¶
昔誦離騷夜扣舷江湖滿地水浮天只今擁鼻寒窗底¶
爛却沙頭月一船(佛法不怕爛/却禪家語也)¶
　　　春和子服老弟黄楊㳺巖二詩(録一首/)¶
<pb:KR4h0143_WYG_072-33b>¶
聞道黄楊山上頭千峰環抱百泉幽羨君拄杖年年去¶
飽看人間萬頃秋¶
　　　寄江文卿劉叔通¶
我窮初不為能詩笑殺吹竽濫得痴莫向人前浪分雪¶
世間真偽有誰知(僕不能詩往嵗為澹菴胡公以/此論薦平生僥倖多類此云)¶
　　　梅¶
姑射仙人氷雪容塵心已共彩雲空年年一笑相逢處¶
長在愁煙苦霧中¶
<pb:KR4h0143_WYG_072-34a>¶
　　　趁韻¶
千山木脫但空林天外哀鴻亦叫音認取溪亭今日意¶
四更三月湧波心¶
　　　吴山髙¶
行盡吴山過越山白雲猶是幾重闗若尋汗漫相期處¶
更在孤鴻滅没間¶
　　　夜¶
獨宿山房夜氣清一窗涼月共虛明鄰雞未作人聲絶¶
<pb:KR4h0143_WYG_072-34b>¶
時聽髙梧滴露鳴¶
　　　題中峰杉徑¶
盤囘山腹轉修蛇横入中峰小隠家好把穉杉縁徑插¶
待迎涼月看清華¶
　　　蘭¶
謾種秋蘭四五莖疎簾底事大闗情可能不作涼風計¶
䕶得幽香到晚清¶
　　　水口行舟二首¶
<pb:KR4h0143_WYG_072-35a>¶
昨夜扁舟雨一蓑滿江風浪竟如何今朝試捲孤篷看¶
依舊青山緑樹多¶
鬱鬱層巒夹岸青春山緑水去無聲烟波一棹知何許¶
鶗鴂兩山相對鳴¶
　　　題嚴居厚溪莊圖¶
平日生涯一短篷只今囘首畫圖中平章箇裏無窮事¶
要見三山老放翁(謂陸務觀時嚴/居厚之官剡中)¶
　　吕祖謙¶
<pb:KR4h0143_WYG_072-35b>¶
　　　春日¶
短短菰蒲緑未齊汀洲水暖雁行低栁隂小艇無人管¶
自送流花下别溪¶
簷鐸無聲鳥語稀徑深鐘梵出花遲日斜遍繞谿南寺¶
未信東風屬酒旗¶
　　張栻¶
　　　謝邢少連送葡萄豆蔲栽¶
君家小圃占春光眼看龍鬚百尺長移向樓邊並寒井¶
<pb:KR4h0143_WYG_072-36a>¶
時年垂實更隂涼¶
　　　夜得嶽後菴僧家園新茶甚多輙分數椀奉伯¶
　　　承¶
小園茶樹數十許走寄萌芽初得嘗雖無山頂烟嵐潤¶
亦有靈泉一派香¶
　　　筠州曾使君寄貺中州新芽賦此以謝¶
黄蘗山前水逺沙春風吹石長靈芽午窗落磑飛瓊屑¶
烏椀翻湯湧雪花¶
<pb:KR4h0143_WYG_072-36b>¶
　　　仲春有懐¶
西湖景物元瀟灑楊栁新来兩岸垂亦有逰人往来否¶
不應閒過看花時¶
　　　登樓¶
風雨經旬只閉門朝来倚檻已春深不知花片飛多少¶
但覺江城滿緑隂¶
　　　題城南書院¶
新竹成林蕉葉青隔籬深處有蟬鳴晚涼更覺長堤静¶
<pb:KR4h0143_WYG_072-37a>¶
自遶荷花待月明¶
秋後冬前一月晴小園佳處日經行半山木落樓臺露¶
幾樹霜餘橘柚明¶
曉来天氣更清新獨倚闌干正暮春花落花開鶯自語¶
東風吹水細鱗鱗¶
並湖數畆新疏闢便有魚兒作隊行我亦随流浮小艇¶
晚涼細看縠紋生¶
疎竹蕭蕭正雨聲眼中日影又還晴鈎窗燕坐夏將半¶
<pb:KR4h0143_WYG_072-37b>¶
荷葉已香湖水清¶
睡覺西山月正平荷香不斷晚涼生園中雙鶴知人意¶
巳作金風警露聲¶
　　　臘月二日擕家城東觀梅夜歸¶
前日看花正薄隂重来晴日更精神莫敎容易飛花片¶
且放千林自在春¶
　　　題庾樓¶
南瞻廬阜北淮山下有長江萬頃寒往事無邊随去浪¶
<pb:KR4h0143_WYG_072-38a>¶
西風有客傍闌干¶
　　　立春日禊亭偶成¶
律囘嵗晚氷霜少春到人間草木知便覺眼前生意滿¶
東風吹水緑差差¶
　　　和陳擇之春日四絶(録三首/)¶
花落花開總可憐嶠南亦復好風煙雨餘起我故園夢¶
漠漠浮鷗水拍天¶
年華冉冉春將半花事悤悤雨滿城想復東郊變新緑¶
<pb:KR4h0143_WYG_072-38b>¶
未妨擕酒趁初晴¶
日長漸有簡編樂春半已將櫻筍来無數青山相慰藉¶
有時明月共徘徊¶
　　　和朱元晦韻¶
一見瓊山眼為青馬蹄不覺渡沙汀如今誰是王摩詰¶
為寫清新入畫屏¶
　　王十朋¶
　　　次韻潘先生寒食有感¶
<pb:KR4h0143_WYG_072-39a>¶
無賴楊花趁暖風旅中節物與愁逢一聲杜宇啼春怨¶
知在花梢第幾重¶
　　　過盤山宿旅邸¶
一嶺迢迢十里賖行人半日踏煙霞青山遮莫盤千匝¶
歸夢何曾不到家¶
　　　鑑湖¶
胸中萬頃元才子方外孤標賀季真鑑水縈回三百里¶
風流何止兩唐人¶
<pb:KR4h0143_WYG_072-39b>¶
　　　蓴湖¶
水晶銀線滿湖中遥與吴江氣象同我輩他年厭㳺宦¶
思歸應不待秋風¶
　　　府帥王公中秋宴客蓬莱閣分茶賞月于清白¶
　　　亭某以幕僚與焉¶
白髪青衫老幕官蓬莱秋月兩年看興来端欲乗風去¶
不怕瓊樓玉宇寒¶
　　　寳月師刻予舊題以寄因書絶句¶
<pb:KR4h0143_WYG_072-40a>¶
冊府經年巳倦逰夢魂随雁到峰頭山中老宿如相問¶
為道歸期不待秋¶
　　　左嶺¶
北望吾廬山最好南通蕭寺境逾幽白雲夜向原中宿¶
幾度随人過嶺頭¶
　　　蘆花¶
蘆花兩岸風蕭瑟渺渺烟波浸秋日鷗鷺家深不見人¶
小舟忽自花中出¶
<pb:KR4h0143_WYG_072-40b>¶
　　　初九日離南用䕫州船¶
扁舟經月泝江流又向江陵換蜀舟腸斷一聲離岸櫓¶
不堪回首仲宣樓¶
　　　夢覺偶成¶
蚤秋良夜月朦朧夢覺涼生枕簟中數㸃過雲簷外雨¶
一聲落木隴頭風¶
　　吴儆¶
　　　寓郡城客舍熱不可寐與程彦舉坐語逹旦¶
<pb:KR4h0143_WYG_072-41a>¶
淡月㣲雲對倚樓無聲河漢自西流髙城忽起梅花弄¶
散作晴空萬里秋¶
　　　壬午二月桃方盛開雪積其上光輝紅潤不可¶
　　　形状詩以紀之¶
粲粲乗鸞萬玉妃肯將紅艶鬭光輝只應侍宴瑶池罷¶
猶帶天邊醉色歸¶
　　　偶成¶
宵来一雨破炎蒸蕉葉葵花照眼明稍與燈花尋舊約¶
<pb:KR4h0143_WYG_072-41b>¶
却嫌庭樹作秋聲¶
　　　寓壺源僧舍二絶¶
殘燈掩卷已三更風露㳙㳙月滿庭閒撲流螢衝暗樹¶
危梢㸃㸃落寒星¶
歸来閉户還髙枕窗隙微通月影斜風急忽驚烏鵲起¶
空階簌簌堕松花¶
　　王阮¶
　　　留别昌國¶
<pb:KR4h0143_WYG_072-42a>¶
扶桑曾見日騰空老去歸田不復東一覺短簷他日夢¶
起来惆悵晚窗紅¶
　　　洞庭留别¶
嶺松嵗古欲無根水石秋深未有痕無限好山將不去¶
又移帆影過前村¶
　　　見梅有感¶
十月瀟湘盡放梅南枝曾避北枝開客愁無奈春消息¶
腸斷江南驛使来¶
<pb:KR4h0143_WYG_072-42b>¶
　　林光朝¶
　　　代陳季若上張帥¶
栁堤九曲暗青絲畫㦸叢中晝影遲傳說姑蘇新樂府¶
祇縁太守例能詩¶
　　薛季宣¶
　　　青田同七五兄作¶
浩歌欵乃客消魂一抹煙林暝逺村花為㤀憂人一笑¶
不知風雨作黄昬¶
<pb:KR4h0143_WYG_072-43a>¶
　　　邨居秋暮¶
風回偃水縠紋平林末他山筆架横場圃未閒黄葉下¶
鵓鳩啼雨忽啼晴¶
　　陸九淵¶
　　　晚春出箭溪¶
晴雲冉冉薄斜暉春静衡門半掩扉風入牆頭丹杏晚¶
髙枝頻颭亂花飛¶
　　王希吕¶
<pb:KR4h0143_WYG_072-43b>¶
　　　夏日入直¶
玉堂晝永暑風㣲簌簌飛花落小池徙倚幽欄憑問訊¶
夏鶯飛出萬年枝¶
　　劉爚¶
　　　皇帝閣春帖子詞¶
東風昨夜入簾帷便覺深宫漏影遲一曲凉州花盡放¶
不須更作報春詩¶
栁眼窺春暖欲眠梅芳㸃雪鬭新妍一年好處如今是¶
<pb:KR4h0143_WYG_072-44a>¶
　還勝清明寒食天¶
　¶
　¶
　¶
　¶
　¶
　¶
　¶
<pb:KR4h0143_WYG_072-44b>¶
　¶
　¶
　¶
　¶
　¶
　¶
　¶
御選宋詩卷七十¶
