# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:44.669623
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選宋詩卷五十三
<pb:KR4h0143_WYG_136-1a>¶
　欽定四庫全書¶
御選宋詩卷五十三¶
　　七言律詩九¶
　　　朱熹¶
　　　　夢山中故人¶
　風雨蕭蕭巳送愁不堪懷抱更離憂故人只在千巖裏¶
　桂樹無端一夜秋把袖追歡勞夢寐舉杯相屬暫綢繆¶
　覺來却是天涯客簷響潺潺瀉未休¶
<pb:KR4h0143_WYG_136-1b>¶
　　　　和劉抱一¶
　幾年牢落舊村墟此日翛然水竹居病起試尋春徑草¶
　客來聊煮雪畦蔬開樽細說平生事信手同繙集古書¶
　適意何勞一千卷新詩閒出笑談餘¶
　　　　奉陪彦集充父同遊瑞巖謹次莆田使君留題¶
　　　　之韻¶
　踏破千林黄葉堆林間臺殿鬱崔嵬谷泉噴薄秋逾響¶
　山翠空濛晝不開一壑祇今藏勝概三生疇昔記曾來¶
<pb:KR4h0143_WYG_136-2a>¶
解衣正作留連計未許山靈便卻回¶
　　　伏讀二劉公瑞巖留題感事興懷至於隕涕追¶
　　　次元韻偶成二篇¶
誰将健筆寫崖隂想見當年抱膝吟緩帶輕裘成昨夢¶
遺風餘烈到如今西山爽氣㸔猶在北闕精誠直自深¶
故壘近聞新破竹起公無路祇傷心(右懐寳學公作近/聞西兵進取關陜)¶
(其帥即公/舊部曲也)¶
投紱歸來卧赤城家山無處不經行寒巖解榻夢應好¶
<pb:KR4h0143_WYG_136-2b>¶
絶壁題詩語太清陳迹一朝成寂寞靈臺千古自虛明¶
傳來舊業荒蕪盡慙愧秋原宿草生(右懐病翁先生作/翁領崇道祠官故)¶
(有赤城/之句)¶
　　　伏讀秀野劉丈閒居十五詠謹次髙韻率易拜¶
　　　呈伏乞痛加繩削是所願望(錄十首/)¶
　　　　秀野¶
為憐蘅芷滿芳洲特地臨江賦逺遊十畝何妨自春色¶
萬縁從此付東流静㸔朝市真兒戲湏信田園是老謀¶
<pb:KR4h0143_WYG_136-3a>¶
出處知公有餘裕未應辛苦謝靈邱¶
　　　　積芳圃¶
樂事從兹不易涯朱門還似野人家行㸔靚艶湏攜酒¶
坐對清隂只煑茶曉起蒼涼承墜露晩來光景亂蒸霞¶
平生結習今餘幾試數毘那襋上花¶
　　　　香界¶
幽興年來莫與同滋蘭聊欲汎光風真成佛國香雲界¶
不數淮山桂樹叢花氣無邊曛欲醉靈氛一㸃靜還通¶
<pb:KR4h0143_WYG_136-3b>¶
何湏楚客紉秋佩坐卧經行住此中¶
　　　　春谷¶
武夷高處是蓬萊采得靈根手自栽地僻芳菲鎮長在¶
谷寒蜂蜨未全來紅裳似欲留人醉錦障何妨為客開¶
飲罷醒心何處所逺山重疊翠成堆¶
　　　　舫齋¶
扁舟容與小房櫳揺颺簾旌蜀錦紅兩岸蒹葭秋色裏¶
一川煙浪夕陽中不愁灔澦雙蓬髩未怯江湖萬里風¶
<pb:KR4h0143_WYG_136-4a>¶
築室水中聊爾爾何湏極浦望朱宫¶
　　　　月波臺¶
潺潺流水注回塘中作平臺受晩涼四面不通車馬跡¶
一尊聊飲芰荷香韓公無復吟花島楚客何勞賦葯房¶
少待湏㬰更清絶月華零露洗匡牀¶
　　　　晩蔬園¶
未覺閒來嵗月頻荷鉏方喜土膏勻連畦已放瑶簪露¶
覆地行㸔玉本新小摘登盤先餉客晩炊當肉更宜人¶
<pb:KR4h0143_WYG_136-4b>¶
却憐寂寞公儀子拔盡園蔬不歎貧¶
　　　　藥圃¶
種藥春畦有近功不辭耘耔謾勞躬漸㸔杞菊充庖下¶
即見芝英入籠中病去自知非往日身輕何必御泠風¶
出門會有兒童笑不是當年植杖翁¶
　　　　曲池軒¶
去年種竹長新篁今嵗穿渠過野塘自喜軒窗無俗韻¶
亦知草木有真香林間急雨生愁思水面微風度晚凉¶
<pb:KR4h0143_WYG_136-5a>¶
却厭端居苦無事凭欄閒理釣絲長¶
　　　　前邨梅¶
玉立寒煙寂寞濱仙姿瀟灑淨無塵千林揺落今如許¶
一樹横斜獨可人真與雪霜娛晩景任從桃李殿殘春¶
綠隂青子明年事衆口驚嗟鼎味新¶
　　　次秀野韻五首¶
使君簾閣對修筠起㸔名園雨後春便賦新詩留野客¶
更傾芳酒酹花神未酬管樂平生志且作羲皇向上人¶
<pb:KR4h0143_WYG_136-5b>¶
祇恐功名相迫逐不容老子卧漳濱¶
滿園紅紫已爭新百囀幽禽亦喚人蠟屐未妨泥歩穩¶
珍叢終恨雨來頻卧㸔曉色忻初霽起約良遊醉好春¶
却笑當年金谷燕相隨僕僕望車塵¶
惆悵春餘幾日光從今風雨莫顛狂急呼我輩穿花去¶
未覺詩情與道妨蘿帶不湏吟杜若角弓聊復賦甘棠¶
淋浪坐客休辭醉飲罷晞身向九陽¶
知君久矣厭喧卑造物尊前喚小兒一釂未應峩側弁¶
<pb:KR4h0143_WYG_136-6a>¶
十分聊爾快翻巵治中寂寞凝塵日令尹憂勞退食時¶
正好相尋發孤笑莫敎牢落負心期¶
當年共剪北山萊修竹成隂手自栽書卷莫教春色老¶
柴荆肯為俗人開公能顧我傳新句我欲留公撥舊醅¶
悵望南園芳樹底明年應放小車來¶
　　　留秀野劉丈二首¶
好雨當春過一犂我公逺憶故園西孤篷穩轉清灘急¶
十里行穿綠樹齊路熟已欣經霧市身輕未怕躡雲梯¶
<pb:KR4h0143_WYG_136-6b>¶
諸孫剰欲留公住細和新詩丐指迷¶
一去屏山今幾春歸來三徑但荒榛剪除便覺風煙好¶
徙倚還驚物色新樓外千林遮去路階前一水戀行塵¶
勸君更作留連計同社追遊苦未頻¶
　　　又和秀野二首¶
愁隂一夜轉和風曉㸔花枝露彩濃覓句休教長閉户¶
出門聊得試扶笻物華始信如詩好春色方知似酒醲¶
多謝鄰翁笑相迓為言晴暖更過從¶
<pb:KR4h0143_WYG_136-7a>¶
江臯晴日麗芳華翠竹疎疎映白沙路轉忽逢沽酒客¶
眼明惟見滿園花望中景助詩人趣物外春歸釋子家¶
向晩却尋芳草徑夕陽流水遶邨斜¶
　　　次秀野咏雪韻三首¶
閉門高卧客來稀起㸔天花滿院飛地迥杉篁增勝概¶
庭虚鳥雀噪空饑酒腸凍澀成新恨病骨侵凌減舊肥¶
頼有袁生清興在忍寒應未泣牛衣¶
一夜同雲匝四山曉來千里共漫漫不應琪樹猶含凍¶
<pb:KR4h0143_WYG_136-7b>¶
翻笑楊花許耐寒乗興正湏披鶴氅瀹甘猶喜破龍團¶
無端酒思催吟筆却恐長鯨吸海乾¶
開門驚怪雪交加亂落横飛詎有涯密竹不妨呈勁節¶
早梅何處覓殘花山隂客子湏乗興洛下先生想卧家¶
病廢杯觴寒至骨哦詩無復更豪誇¶
　　　次韻雪後書事二首¶
晴煙裊裊弄晨吹雪屋流澌未覺遲擬挈凍醪追勝踐¶
聊穿蠟屐過疎籬埽開折竹仍三徑認得殘梅祇數枝¶
<pb:KR4h0143_WYG_136-8a>¶
不耐嵗寒心事苦滔滔欲說定從誰¶
未覺春光到栁條誰教飛絮倚風揺眼驚銀色迷千界¶
夢斷彤庭散百寮梅塢任從長笛弄竹窗閒把短檠挑¶
何人剥啄傳清唱更喜殘年樂事饒¶
　　　次韻秀野早梅¶
可愛紅芳愛素芳多情珍重老劉郎疎英的皪尊中影¶
微月黄昏句裏香胸次自憐真玉雪人間何處有氷霜¶
巡簷說盡心期事肯醉佳人錦瑟傍¶
<pb:KR4h0143_WYG_136-8b>¶
　　　次秀野極目亭韻¶
偶向新亭一破顔髙情直寄有無間地偏已隔東西路¶
天闊長圍逺近山浩蕩祇愁春霧合輪囷却喜暮雲還¶
不堪景物撩人甚倒盡詩囊未許慳¶
　　　再用秀野韻題翠壁¶
孤亭一目盡天涯俯瞰煙邨八九家翠壁何年懸布水¶
綠隂經雨墮危花杖藜徙倚凝春望覓句淹留到晚衙¶
珍重詩翁莫相惱枯腸攪亂髩絲華¶
<pb:KR4h0143_WYG_136-9a>¶
　　　次亭字韻詩呈秀野丈兼簡王宰¶
㡬年寂寞掩柴扃抱膝長吟竹下亭不向參同論納甲¶
且將耘耔付添丁思元賦罷驚遥舉止酒詩成恨獨醒¶
却笑春風兩蓬髩飄蕭無復舊時青¶
　　　次秀野韻題卧雲菴¶
君家丘壑本圓成何意尋荒入翠屏為愛晴雲薦孤枕¶
故將閒日付新亭夢魂寂寂衣裳冷心事悠悠簡䇿青¶
更把枯桐寫奇趣鵾絃寒夜獨泠泠¶
<pb:KR4h0143_WYG_136-9b>¶
　　　次韻寄題芙蓉館三首¶
亂山叢裏有江鄉華館清波引興長正喜白鷗輕易狎¶
忽驚紅妓儼分行臨流更好揮椽筆俯檻何妨接羽觴¶
共説仙翁閒日月不因青草夢池塘¶
幻成飛閣笑談餘便有新荷水面鋪指㸃清波浮菡萏¶
驚呼紅影碎娵隅且將伴侶同杯酒不用君王予鏡湖¶
多少故交臺閣上問渠落拓更能無¶
不須艇子棹歌來且看芙蓉面面開卷裏有詩多錦繡¶
<pb:KR4h0143_WYG_136-10a>¶
席間無地可塵埃風清月白琴三弄緑暗紅深酒一杯¶
明日仲宣樓上去越吟應是首頻囘¶
　　　次韻雪後書事二首¶
惆悵江頭㡬樹梅杖藜行遶去還來前時雪壓無尋處¶
昨夜月明依舊開折寄遥憐人似玉相思應恨刧成灰¶
沈吟日落寒鴉起却望柴荆獨自回¶
滿山殘雪對虚堂想似當年輞口莊門掩不須垂鐡鎖¶
客來聊復共藜牀故人聞道歌圍暖妙語空傳醉墨香¶
<pb:KR4h0143_WYG_136-10b>¶
莫為姬姜厭憔悴論文把酒話偏長¶
　　　次秀野雜詩韻¶
　　　　葺居二首¶
丈人髙卧碧江頭門掩西風萬木秋重喜青山還遶屋¶
却嫌黄葉漸平溝開軒且放浮嵐入決水徐通廢圃流¶
便覺園林頓蕭爽不妨随境味元幽¶
向來鞅掌元非病此日徜徉詎有妨自喜登臺閒瘦竹¶
人驚歩屧響空廊髙齋雨過新山色曲沼風來舊水光¶
<pb:KR4h0143_WYG_136-11a>¶
千里壯心殊未已不應疎嫩興能長¶
　　　　刻漏¶
無疑莫詣君平肆任運休尋季主家謾設銅壺候尺咫¶
閒參玉表驗分差不妨啟處知時節那更榮枯紀嵗華¶
却羨昇平好官府日髙三丈放朝衙¶
　　　　粟熟¶
樹雜椅桐繼國風莫教林下長蒿蓬(種樹法栗下/不得有草木)共期秋實¶
充腸飽不羨春華轉眼空病起數升傳藥録(本草云人有脚/弱立栗樹下啖)¶
<pb:KR4h0143_WYG_136-11b>¶
(及數升遂/能起行)晨興三嚥學仙翁(蘇黃門詩云老去自添腰脚病山翁服栗舊/傳方客來為説晨興晚三嚥終収白玉漿)櫻¶
桃浪得銀絲薦一笑纔堪發面紅(銀絲見杜詩本草云櫻/桃服之令人美顔色)¶
　　　　山藥¶
怪來朽壤耀瓊英小斸傾筐可代耕豢豹於人儘無分¶
蹲鴟從此不須生雪鑱但使身長健石鼎何妨手自烹¶
欲賦玉延無好語羞論蜂蜜與羊羮(陳闌齋玉延賦有/蜂蜜羊羮之句)¶
　　　　食梨¶
珍實渾疑露結成香葩況是雪儲精乍驚磊落堆盤出¶
<pb:KR4h0143_WYG_136-12a>¶
旋剖輕盈照骨明盧橘謾勞誇夏熟蔗漿未許析朝酲¶
啖餘更檢桐君録快果知非浪得名(本草謂梨/為快果)¶
　　　　導引¶
聞説牛刀久不更閒中應接羨門生向來巳悟藏千界¶
(呂公詩云一粒/粟中藏世界)今日何勞倒五行(道書云五行顛倒/術龍從火裏出)按蹻有時聊戲¶
劇居心無物轉虚明舉觴試問同亭侣九轉工夫早晩¶
成¶
　　　　假山焚香作煙雲掬水為瀑布二首¶
<pb:KR4h0143_WYG_136-12b>¶
平地俄驚紫翠堆便應題作小飛來爐熏細度巖姿出¶
綫溜遥分壁色開獨往但憑南郭几逺遊休剪北山萊¶
人言造化無私力珍重仙翁挽得回¶
一簣工夫莫坐談便教庭際湧千巖眼中水石今成趣¶
物外煙霞舊所耽泉細寒聲生夜壑香銷瞑靄變晴嵐¶
兒童也識幽棲地共指南山更近南¶
　　　題鄭德輝悠然堂¶
髙人結屋亂雲邊直面羣峰勢接連車馬不來真避俗¶
<pb:KR4h0143_WYG_136-13a>¶
簞瓢可樂便忘年移笻緑幄成三徑回首黄塵自一川¶
認得淵明千古意南山經雨更蒼然¶
　　　鵞湖寺和陸子夀¶
德義風流夙所欽别離三載更關心偶扶藜杖出寒谷¶
又枉籃輿度逺岑舊學商量加邃密新知培養轉深沈¶
却愁説到無言處不信人間有古今¶
　　　九日登天湖以菊花須插滿頭歸分韻賦詩得¶
　　　歸字¶
<pb:KR4h0143_WYG_136-13b>¶
去嵗瀟湘重九時滿城寒雨客思歸故山此日還佳節¶
黄菊清尊更晚暉短髪無多休落㡌長風不斷且吹衣¶
相看下視人寰小祇合從今老翠微¶
　　　白鹿講㑹次卜文韻¶
宫牆蕪沒㡬經年祇有寒煙鎖澗泉結屋幸容追舊觀¶
題名未許續遺編(請為洞/主不報)青雲白石聊同趣(謂西澗/劉公)霽月光¶
風更别傳(謂濓溪/夫子)珍重箇中無限樂諸郎莫苦羨騰騫¶
　　　和張彦輔雪後棲賢之作¶
<pb:KR4h0143_WYG_136-14a>¶
夜來春雪徧林丘却喜風威曉便収好上籃輿閒縱目¶
莫將衲被苦䝉頭微官正愧逍遥社勝日猶堪汗漫游¶
欲出林關戀瑶草不妨尊酒更淹留¶
　　　伏承侍郎使君垂示所與少傅國公唱酬西湖¶
　　　佳句謹次髙韻聊發一笑¶
百年地闢有奇功創見猶驚白髪翁共喜安車迎國老¶
更傳佳句走郵筒閒來且看潮頭入樂事寧憂酒醆空¶
㑹見台星與卿月交光齊照廣寒宫¶
<pb:KR4h0143_WYG_136-14b>¶
越王城下水融融此樂從今與衆同滿眼芰荷方永日¶
轉頭禾黍便西風湖光盡處天容闊潮信來時海氣通¶
酬唱不誇風物好一心憂國願年豐¶
　　　懐潭溪舊居¶
憶住潭溪四十年好峰無數列窗前雖非水抱山環地¶
却是冬温夏冷天繞舎扶疎千箇竹傍崖寒冽一泓泉¶
誰教失計東遷繆憊卧西窗日滿川¶
　　　已未九日子服老弟及仲宣諸友載酒見過坐¶
<pb:KR4h0143_WYG_136-15a>¶
　　　閒居厚廟令出示佳句歎伏之餘次韻為謝并¶
　　　呈同社諸名勝¶
籬菊斑斑半吐黄沜中又報紫茰香(輞川有茱茰/沜字與泮同)裝成令節¶
秋還晚撩得髙情老更狂載酒極知乖勝踐沾衣却免¶
歎斜陽(是日本約㑹於周園屬予/有故不果出因集予舎)餘年只恐逢辰少吟罷君詩引¶
興長¶
　　　叔通老友探梅得句不鄙垂示且有領客攜壺¶
　　　之約次韻為謝聊發一笑¶
<pb:KR4h0143_WYG_136-15b>¶
迎霜破雪是寒梅何事今年獨晚開應為花神無意管¶
故煩我輩著詩催繁英未怕随清角疎影誰憐蘸綠杯¶
珍重南鄰諸酒伴又尋江路覓香來¶
　　呂祖謙¶
　　　聽雨軒¶
弟兄真樂有誰知頗憶蘇公聽雨詩小院深沈人靜後¶
虚簷蕭瑟夜分時對牀夜夢歸燈火浮世身名付酒巵¶
書册一窗生計足怡然戲綵慰親思¶
<pb:KR4h0143_WYG_136-16a>¶
　　張栻¶
　　　憩清風峽¶
扶疎古木矗危梯開始知經㡬攝提還有石橋容客坐¶
仰看蘭若與雲齊風生隂壑方鳴籟日烈塵寰正望霓¶
從此上山君努力瘦藤今日得同攜¶
　　　喜廣仲伯逢來㑹¶
二阮向來俱莫逆支笻為我到山巔濁醪共飲聊復爾¶
勝集於今亦偶然人立千峰秋色裏月生滄海暮雲邊¶
<pb:KR4h0143_WYG_136-16b>¶
髙談此地曽知㡬一笑歸來對榻眠¶
　　　遊道塲山次沈國録韻¶
玻瓈盆外起千鬟路入空濛紫翠間心逺最便天宇迥¶
眼明偏見野雲閒寒泉宰木留千載清磬疎鐘度兩山¶
我亦湘城三徑在湖邊歸去洗塵顔¶
　　　早秋湖亭¶
澤國今年秋氣早湖亭清曉獨裴徊翩翻荷蓋随風舞¶
蕭瑟松聲帶雨來靜處豈云身計得吟邊但覺嵗華催¶
<pb:KR4h0143_WYG_136-17a>¶
悠悠逺思憑誰寫多病新來罷酒杯¶
　　　重九日與賓佐登龍山¶
曉風獵獵笛横秋澤國名山九日游萬里煙雲歸老眼¶
千年形勢接中州丘原到處堪懐古萸菊随時豈解愁¶
此日此心誰共領朝宗江漢自東流¶
　　何異¶
　　　題環翠閣¶
環翠閣邊無㸃埃盡収清致助吟才溪頭月落漁煙散¶
<pb:KR4h0143_WYG_136-17b>¶
岸口城低野色來斜檻半依秋樹出小窗知為北山開¶
沙禽占水閒相趂悞入疎簾靜却回¶
　　王十朋¶
　　　題湖邊莊¶
十里青山䕃碧湖湖邊風物畫難如夕陽茅舎客沽酒¶
明月小橋人釣魚舊卜草莊臨水竹來尋野叟問耕鋤¶
他年待挂衣冠後乘興扁舟取次居¶
　　　和李楰¶
<pb:KR4h0143_WYG_136-18a>¶
維摩老病思何堪藥性從今却漸諳掩卷正思眠丈室¶
論文俄喜遇奇男共嗟世路羊腸險剛怕人情鼠口甘¶
聳壑昻霄君未晚吾衰已是食三蠶¶
　　　次韻昝監務早梅¶
羣芳避路放梅開奔走遊人滿砌苔半樹溪邊衝雪破¶
一枝頭上帶春回月移瘦影供吟興風薦幽香襲酒杯¶
剛被西湖都道盡至今詩客句難裁¶
　　　詠栁¶
<pb:KR4h0143_WYG_136-18b>¶
東君於此最鍾情妝㸃邨邨入畫屏向我無言睂自展¶
與人非故眼猶青縈牽别恨絲千尺斷送春光絮一亭¶
葉底黄鸝音更好隔溪煙雨醉時聽¶
　　　梅花次賈元節韻¶
南枝昨夜暖先回壓盡羣芳獨自開仙客風中飄素袂¶
玉妃月下試新裁未憑驛使殷勤寄首辱新詩特地來¶
明日雪晴須共賞為花&KR0838;却飲千杯¶
　　　酴醿次賈元節韻¶
<pb:KR4h0143_WYG_136-19a>¶
春山杜宇喚人歸歸見酴醿滿架垂葉底半開千顆白¶
髩邊斜插一枝奇園林綠樹成隂後庭院青春欲老時¶
把酒對花歌數闋濡毫更和鹿巖詩¶
　　　寓小能仁寺即事書懐¶
小園青徑梅溪老綠水紅蓮越幕賓藥裹随身多半夏¶
花枝照眼只長春郡樓鼓角聽殊逺僧舎鐘魚聞已頻¶
窗外清風數竿竹淡然相對淨無塵¶
　　　登詩史堂觀少陵畫像¶
<pb:KR4h0143_WYG_136-19b>¶
萬丈光芒筆有神兩睂猶帶舊酸辛殘杯不復随肥馬¶
賸馥端能丐後人䕫子江頭吟處景杜鵑聲裏拜時身¶
敬瞻遺像觀詩史一酹雲安麴米春¶
　　　夜雨述懐¶
夜深風雨撼庭芭喚起新愁似亂麻夢覺尚疑身是蜨¶
病蘇方悟影非蛇澆腸竹葉頻生暈照眼銀釭自結花¶
我在故鄉非逆旅不須杜宇喚歸家¶
　　　九日登卧龍山呈同官¶
<pb:KR4h0143_WYG_136-20a>¶
老逢佳節强躋攀興遶東籬媿未還與客攜壺登縹緲¶
尋僧對榻卧幽閒白鹽照日一峰古烏㡌吹風雙髩斑¶
坐上元非孟嘉輩卧龍山却勝龍山¶
　　　臘日與同官小集八陣臺謁武侯新祠¶
伏㡬何時臘又逢天涯尊酒記游從未於山下祠黄石¶
且向江濆謁卧龍青眼共看官舎栁白頭相對雪天峰¶
虎符願逐桃符換萬里歸心一片濃¶
　　呉儆¶
<pb:KR4h0143_WYG_136-20b>¶
　　　和呂守環秀堂¶
田家但識豐年樂見説花城日更長如獲從公時拄笏¶
尚能援筆侑飛觴雞豚社甕年年酒柿栗園林樹樹霜¶
更倩漁郎問樵徑深山深處是吾鄉¶
　　　次韻李提㸃雪中登樓之作¶
髙樓思久入天涯瑶海光中景象賖未説因風翻栁絮¶
須知和月上梅花山茶有句真成畫庭柏無心不受誇¶
人物梁園零落久一時勝賞屬詩家¶
<pb:KR4h0143_WYG_136-21a>¶
　　王阮¶
　　　長風沙次宋丈韻一首¶
已將身世等河沙又泛春江看浪花錦纜牙檣君送酒¶
蓑衣篛笠我浮家淹留日覺青春暮飄泊風兼細雨斜¶
安得崑崙能探水試教來奏小琵琶¶
　　　題髙逺亭一首¶
小攜尊酒作清遊行到方壺最上頭山在斷霞明處碧¶
水從白鳥去邊流苦無妙句窺天巧賴有名亭慰客愁¶
<pb:KR4h0143_WYG_136-21b>¶
從此江南添勝景未應獨數庾公樓¶
　　　龍塘久别乗月再到奉呈同社¶
龍堂疇昔擅雲煙破月重來倍爽然浮玉北堂三萬頃¶
扁舟西子二千年青山識面爭迎櫂白鷺知心不避船¶
華髪翛翛更何徃一茅終在此橋邊¶
　　方信孺¶
　　　玩珠巖¶
歸舟多載小江春重訪東巖舊屐㾗插水峭崖猶有路¶
<pb:KR4h0143_WYG_136-22a>¶
垂天怪石本無根金華仙伯真知已薏苡將軍足斷魂¶
安得北山公可作倩渠移取向家園¶
　　　題龍隱巖¶
愛山那惜走千回生怕前驅後騎催石上參差鱗甲動¶
眼中在處畫圖開參鸞未辦乘風去浮鷁何妨載雨來¶
人事百年俱變滅祇應題字不塵埃¶
雨脚初収魚尾霞滿溪流水半溪花尋源曽識武陵洞¶
泛宅如浮苕霅家但得嵌空元有路何如峭絶不容車¶
<pb:KR4h0143_WYG_136-22b>¶
道人辛苦經雲水成塔從來是劫沙¶
　　　遊中隱巖至新洞作¶
尋徧洞天三十六蒼靈獨秘此巖扉旋除野草開新徑¶
遮莫寒藤刺客衣嵗月偶同題壁字煙霞似不放人歸¶
把茅欲作開山主已落瞿曇第二機¶
　　林光朝¶
　　　次韻賀丘國鎮致仕¶
桃花流水是家鄉洛下才名四十強自有赤松堪辟榖¶
<pb:KR4h0143_WYG_136-23a>¶
那能白首更為郎案頭貝葉忘言久江上蓴羮引興長¶
邂逅却成香火社好將詩句細商量¶
　　　奉題游洋張明府流香亭時以薦章數下渉秋¶
　　　月馬首且欲西矣因以寄意云¶
封題青李數緋桃處分園林意自豪旋出篇章陪樂府¶
更憑花木續離騷酴醿架下提春榼薝蔔林中滴夜槽¶
却是西風生馬耳未應老大笑牛刀¶
　　薛季宣¶
<pb:KR4h0143_WYG_136-23b>¶
　　　雨後憶龍翔寺¶
好溪東赴海門秋中有禪居湧碧流潮信徃來雙别嶼¶
世緣生滅㡬浮漚菱歌面面來魚鼓燈火層層到客舟¶
何事瓜期外留滯短窗斜雨不堪愁¶
　　　樊口見鄭崇陽不遇¶
經時兀兀坐筠鄉命駕﨑嶇傍夕陽島嶼西陵開罨畫¶
湖山東鄂洗新裝路侵細草迷繁綠風落閒花憶舊香¶
却上渡船歸去也不逢安道故無妨¶
<pb:KR4h0143_WYG_136-24a>¶
　　吕定¶
　　　雪夜¶
漠漠同雲徧海涯曉風寒逼綠窗紗飛揚鱗甲三千界¶
粧㸃樓臺百萬家何處妙歌金障酒誰人清對玉梅花¶
便應石鼎融氷水烏㡌籠頭自煮茶¶
　　　望岱岳¶
岱宗東望鬱嵯峨萬丈仙橋鳥外過秦樹千年空老大¶
漢碑終古不消磨天壇夜靜垂星斗石磴春深長薜蘿¶
<pb:KR4h0143_WYG_136-24b>¶
記得舊遊曽載酒頽然峰頂放長歌¶
　　　望嶧山¶
極目東山秀色濃紫霄千葉醉芙蓉題詩尚記仙人洞¶
飛珮曽過玉女峰樹老孤桐秋露下碑殘古篆暮雲封¶
何時再醉天門月卧聽清風萬壑松¶
　　　度大庾嶺¶
鑿破鴻濛一竅通至今傳説九齡功天垂瘴雨蠻煙外¶
路入炎荒火樹中萬里闗河瞻北極兩行旌斾過南雄¶
<pb:KR4h0143_WYG_136-25a>¶
鷓鴣聲裏端陽近榕樹青青荔子紅¶
　　　遊海珠寺¶
何年神物抱珠遊遺向滄浪第一洲五色化成金世界¶
六鼇擎出寶香樓光涵鮫室星辰動影落龍宫日月浮¶
萬古團團天地裏磬聲敲徹海門秋¶
　　　登廣城樓¶
三尺龍泉事逺遊越王臺上望南州一天雨過千山曉¶
萬里風來五月秋江郭樓臺蠻客市海門煙日蜑家舟¶
<pb:KR4h0143_WYG_136-25b>¶
臨戎不有安邊策應媿常為薦馬周¶
　　陸九齡¶
　　　鵞湖示同志¶
孩提知愛長知欽古聖相傳只此心大抵有基方築室¶
未聞無址可成岑留情傳注翻榛塞著意精微轉陸沈¶
珍重友朋勤切琢須知至樂在于今¶
　　陸九淵¶
　　　與僧淨璋¶
<pb:KR4h0143_WYG_136-26a>¶
自從相見白雲間離别常多㑹聚艱兩度逢迎當汝水¶
數年隔闊是曹山客來濯足傍僧怪病不烹茶侍者閒¶
不是故人尋舊隱只應終日閉禪關¶
　　劉爚¶
　　　瑞慶聖節應制¶
皇家卜世過周唐天啟真人應運翔抱日預占恭邸夢¶
飛龍曽報皖山祥翠雲影外來金母紅霧香中擁玉皇¶
樂府賦工無以祝願將金鑑代珠囊¶
<pb:KR4h0143_WYG_136-26b>¶
　　王炎¶
　　　和游堯臣勸農韻¶
傳呼穩凭筍輿行喜見漫山麥浪平道上老農皆好語¶
年來瘦地有新耕草深黄犢陽坡暖雨過青蒲野水生¶
桃李隂中春事好田家雞犬亦歡聲¶
　　　解官到郡諸丈置酒岳陽樓招炎為客鄧巴陵¶
　　　索詩¶
重上危樓覽洞庭故人一笑對飛觥君山只似艑山綠¶
<pb:KR4h0143_WYG_136-27a>¶
江水不如湘水清一日勝遊成樂事三年俗吏減詩情¶
天涯邂逅還離别莫惜尊前底裏傾¶
　　戴敏¶
　　　屏上晚眺¶
不能騎馬趂朝班自跨黄牛扣竹闗無德可稱徒富貴¶
有錢難買是清閒人行躑躅紅邊路日落秭歸啼處山¶
遥望蓬萊在何許扶桑東畔白雲間¶
　　　樓上¶
<pb:KR4h0143_WYG_136-27b>¶
終朝役役晚來閒識破浮生一夢間挈榼去沽深巷酒¶
倚樓貪看夕陽山月臨江館人横笛風摺蘆花雁度闗¶
堪羨漁翁無檢束扁舟占斷白雲灣¶
　　陳造¶
　　　縣西¶
一徑斜穿犖确行身閒尤覺馬蹄輕坡頭嘉樹千幢立¶
煙際長江匹練横茶鼓適敲靈鷲院夕陽欲壓赭圻城¶
一春簿領沈迷裏野鳥山花眼最明¶
<pb:KR4h0143_WYG_136-28a>¶
　　　行都¶
露冷河傾斗柄低望仙橋外獨歸時風梳御栁娟娟靜¶
月度觚稜故故遲㡬處清歌留客醉誰家長笛倚樓吹¶
太平喜樂朝仍暮帝力何曽爾輩知¶
　　　題林監税漁鄉小樓¶
半是蜚軒半是樓主人雅趣寄滄洲晨霞暮靄紛濃淡¶
越舶番檣閲去留徙倚想君舒醉眼從容須我掉吟頭¶
病來止酒便髙卧㡬夢煙波沒白鷗¶
<pb:KR4h0143_WYG_136-28b>¶
　　　春雨贈陳主管¶
初宵微月尚窺簷雨脚斜斜曉入簾春謝歡悰風處減¶
愁將老色鏡中添頗思甫里陪觴詠不歎周南更滯淹¶
倚賴宗盟慰牢落得閒詩筆未妨拈¶
　　　宿野人家¶
歩尋松篠欵谽谺忽到孤山處士家十頃蒼鱗漾牆角¶
一鉤寒玉插簷牙杯行不乏紅絲鱠飯了仍供白露芽¶
把臂傾舒吾巳怯又分離緒上歸槎¶
<pb:KR4h0143_WYG_136-29a>¶
　　　武昌¶
客子修程未息肩江山佳處小留連醉臨庾亮樓前月¶
夢闖回翁洞裏天形勢盤縈蹲虎鳯輪蹄隱軫度絲絃¶
登髙欲賦還東望楚些無因喚謫仙¶
　　姜特立¶
　　　和劉建昌都下立春¶
岧嶤天闕五雲飛日上觚稜曉影移合殿侍臣頒彩樹¶
誰家纖手送青絲寒禁粉蘂香猶淺煖入疎根綠尚遲¶
<pb:KR4h0143_WYG_136-29b>¶
從此江山春意動使君&KR0184;費㡬多時¶
　　　和陸郎中¶
午庭風雨撼髙槐一洗城頭十丈埃老子座間尋句去¶
故人門外寄詩來勁鋒久服穿楊妙鈍思深慙擊鉢催¶
請佩左符君未可要聽吟思發春雷¶
　　　歸山間舟中寄黄正言¶
黒風吹雨亂雲奔一舸浮家過别邨便有新涼生竹樹¶
更添清興集盤尊打篷㸃㸃催詩思著雨蕭蕭冷醉魂¶
<pb:KR4h0143_WYG_136-30a>¶
來日小溪山水活一波盡是使君恩¶
　　　漁舎新成¶
旋規漁舎傍溪山山轉溪迴翠竹間閒看羽觴行詰曲¶
戲拈竿線弄潺湲浮家不入分風浦歸棹休尋落照灣¶
漫説五湖煙浪好㡬人險處得心閒¶
　　　為通州守賦綠漪亭¶
景物天開四面寛如披百幅畫圖看有時鷗鷺下蒼靄¶
無數菰蒲生碧瀾獨立晚涼秋思動醉呼小艇水雲寒¶
<pb:KR4h0143_WYG_136-30b>¶
他年虎節重來訪唯有恩波不解乾¶
　　陳傅良¶
　　　楊伯子持其尊人誠齋南海集為贈以詩奉酬¶
得與門牆最不遲白頭方誦嶺南詩文從嘉祐今三變¶
人在廬陵此一時細數儒先能㡬見獨憐嵗晚欲何之¶
瀟湘直下長江去得望蓬萊卻更疑¶
　　陳亮¶
　　　及第謝恩和御賜詩韻¶
<pb:KR4h0143_WYG_136-31a>¶
雲漢昭回倬錦章爛然衣被九天光已將德雨平分布¶
更把仁風與奉揚治道修明當正宁皇威震疊到遐方¶
報讐自是平生志勿謂儒臣髩髪蒼¶
　　姜䕫¶
　　　寄田郎¶
楚楚田郎亦大奇少年風味我曽知春城寒食誰相伴¶
夜月梨花有所思剪燭屢呼金鑿落倚窗閒品玉參差¶
含情不礙逢人説鸚鵡能歌自作詞¶
<pb:KR4h0143_WYG_136-31b>¶
　　　夏日奉天台禄¶
青天揮箑卧藤牀翠袖攜壺送酒漿蝟腹出波烹芡實¶
褭蹄和露擘蓮房相呼時入雞豚社獨坐曽無鴈鶩行¶
便是赤城真隱吏不須劉阮更相將¶
　　劉翰¶
　　　春晚呈范石湖¶
風日蕭蕭兩髩華倦尋銀筆賦餘霞五更枕上無情雨¶
三月風前薄命花春困有時因病酒客懐何日不思家¶
<pb:KR4h0143_WYG_136-32a>¶
年來事事心情嬾惟有歸耕䇿最嘉¶
　　張良臣¶
　　　次韻持上人題延慶寺清玉軒¶
水芳未動城南路一一僧簾有竹看政爾塵埃能自表¶
故應悠久澹相安長楊晚獵干戈肅古棘春朝萬玉寒¶
碧眼阿師來授記化龍飛去抑何難¶
　　趙子覺¶
　　　書懐¶
<pb:KR4h0143_WYG_136-32b>¶
栁影槐隂綠遶㕔日長細得話詩情迎風紫燕忽雙去¶
隔雨黄鸝又一聲筆墨生涯成冷淡筍蔬盤饌易經營¶
世間微利真刀蜜有底驅馳取重輕¶
　　鞏豐¶
　　　夜雨曉起方覺¶
夜雨鳴簷送五更不驚髙卧最多情窗間細視花無恙¶
牆外随聽屐有聲數把柔絲堤栁嫩一奩方鏡閘波清¶
出門眼界殊明潔但覺春寒處處生¶
<pb:KR4h0143_WYG_136-33a>¶
　　　寒夜¶
瓦欲飛霜水欲氷蒲團今夜有塵凝爐寒閒取薪添火¶
窗暗時將燭助燈久欲歸田游宦客未能忘肉在家僧¶
於書更覺心情嬾病眼愁看細字蠅¶
　　林亦之¶
　　　寄精嚴谷堂惟頤老宿二十年欲訪谷堂觀筆¶
　　　法因循去未得偶逢水西客沉吟久之因寄此¶
　　　詩¶
<pb:KR4h0143_WYG_136-33b>¶
隔浦娟娟古佛廬㡬回欲去更踟躇敢誇栁氏元和脚¶
要問隋僧智果書見説交情多雋達每慙識面尚生疎¶
山頭紅葉知無限可許閒人暫寓居¶
　　　滕王閣懷古奉呈撫州别駕兼簡户曹¶
城邊帝子閣西頭水遶南昌故郡流浦曲天長鷗侶小¶
夜深雲淨月華浮澹臺墓暗竹根古孺子亭荒荷葉秋¶
漠漠滄江無了日哦詩休接古人愁¶
　　　同安撫趙子直餞朱晦菴於懐安得重字¶
<pb:KR4h0143_WYG_136-34a>¶
祖帳寒梅白未空已看新葉緑重重八州斧鉞送行客¶
十里旌旗遶暮峰北斗獨髙韓吏部南州爭慕郭林宗¶
一時賓主俱豪傑敢道招要到野農¶
　　陳藻¶
　　　客中書事¶
千載蠻風尚有存此來聞見不堪論猪膏澤髮湘南婦¶
牛渤塗門嶺右邨行客下牀調瘴藥吏人提甕灌蔬園¶
豈無佳麗堪娛目别有淒涼只斷魂¶
<pb:KR4h0143_WYG_136-34b>¶
　　章甫¶
　　　寄荆南故人¶
餘生自判一虛舟未害尋詩慰客愁梅欲飄零猶醖藉¶
桞纔依約已風流闗心弟妹無黄犬入夢江湖有白鷗¶
别後故人相念否東風應倚仲宣樓¶
　　丁逢¶
　　　八詠樓¶
檻外溪山縹緲樓共看雨歇漲㾗収天開圖畫無窮態¶
<pb:KR4h0143_WYG_136-35a>¶
峽束盤渦自在流賦咏偶然休弔古登臨政爾可銷憂¶
卭郲九折經行徧又向東吳寄此遊¶
　　　後十日重遊¶
層樓重到已經旬逺岫晴嵐發興新風送炎天墮氷雪¶
香清仙界引星辰茶瓜暫喚林間客杖屨長輸物外人¶
便欲從遊赤松子君恩應許乞微身¶
　　方有開¶
　　　方仙翁祠¶
<pb:KR4h0143_WYG_136-35b>¶
真仙祠觀鎖晴嵐下瞰平疇十里寛譜牒尚遺唐篆額¶
風儀仍是漢衣冠紫芝白兔靈如昨石碣丹湖事不刊¶
千載仍孫牛馬走敬瞻遺像仰髙寒¶
　　胡朝頴¶
　　　小金山¶
天光雲影碧相涵百頃玻璃一望間綠水遶門迷客渡¶
白雲終日伴僧閒疎鐘破曉潛虬動老木成隂倦鳥還¶
喚取頭陀磨石壁為渠題作小金山¶
<pb:KR4h0143_WYG_136-36a>¶
　　樓鑰¶
　　　海潮圖¶
錢塘佳月照青霄壯觀仍看半夜潮每恨形容無健筆¶
誰知収拾在生綃蕩揺直恐三山沒咫尺真成萬里遥¶
金闕岧嶤天尺五海王自合日來朝¶
　　　環邨踏雪¶
筍輿衝雪過溪橋流水方東未晚潮白裏不知梅奪色¶
青邊尤喜麥成苖煙深帶雨參差下天闊随風自在飄¶
<pb:KR4h0143_WYG_136-36b>¶
可是忍寒詩更切故求野路踏瓊瑶¶
　　　淨明方丈¶
雲深宿雨未収晴短艇還來叩曉扃山溜擁谿侵石磴¶
天風吹霧暗空庭茵鋪野草溼新綠玉立修篁洗舊青¶
老我時時假僧榻夢魂真向醉中醒¶
　　髙似孫¶
　　　答武昌吳廣文¶
平生不識武昌樓官栁青青好在不庾亮笛吹黄鵠月¶
<pb:KR4h0143_WYG_136-37a>¶
簡栖碑駁碧苔秋山横赤壁含情斷水出瞿塘快意流¶
何處呌君同一醉並舟秦女擘箜篌¶
　　危稹¶
　　　送鼂告院得南康¶
我是康廬舊冷官夢魂今尚憶雲端山將草色連天碧¶
泉帶松聲出谷寒仙觀㡬年留鶴隱古潭有日起龍蟠¶
使君肯著詩料理乞我蠻牋半幅看¶
　　裘萬頃¶
<pb:KR4h0143_WYG_136-37b>¶
　　　玉山道中時赴掌故之命¶
麥苖堆綠菜花黄一簇人家古道傍酒熟不妨邀里巷¶
年豐贏得事農桑世情只説宦遊好客裏那知歸興長¶
我有生平蓑笠在釣絲何日理斜陽¶
　　　睡起書懐時諸公相勉再出¶
北窗終日廢書眠一枕清風值萬錢雲度茅簷輕冉冉¶
泉生石砌淨涓涓不嫌雨脚花間住要聽秋聲屋外傳¶
三徑初成吾欲老幕中何用泛紅蓮¶
<pb:KR4h0143_WYG_136-38a>¶
　　　大雪次韻¶
誰知天巧出元機但怪飛璚過眼奇瞑立風枝寒雀倦¶
愁吟氷谷曉猿饑蘆花洲渚月明夜栁絮池塘春暮時¶
此景人間不常有寫真傳影正須詩¶
　　　題小桃源¶
半月池邊倚瘦藤望仙臺上岸烏巾塵埃一㸃不到地¶
花木四時長是春載酒豈無好事者爛柯應有著棊人¶
請君更種桃千樹準擬漁郎來問津¶
<pb:KR4h0143_WYG_136-38b>¶
　　　夜坐¶
爐火篝燈孰與同此心吾欲付冥鴻茅簷已作渉旬雨¶
蕙帳不禁連夜風一段清愁詩句裏十分寒事酒杯中¶
溪雲未用安排雪且聽梅花試小紅¶
　　劉宰¶
　　　送邵監酒兼柬儀真趙法曹呈潘使君¶
儀真來徃㡬經秋風物淮南第一州山勢北來開壯觀¶
大江東下峙危樓沙頭縹緲千家市艫尾連翩萬斛舟¶
<pb:KR4h0143_WYG_136-39a>¶
去去煩君問耆老㡬人猶得守林丘¶
　　　漫堂晚望¶
霽色催雲作晚霞小橋却立岸烏紗雨餘菱芡新抽葉¶
秋早菰蒲未著花燈影微茫行客艇鐘聲縹緲梵王家¶
沉吟索句輸公等我欲臨流理釣槎¶
　　　寄題戴氏别墅¶
聞君築室水雲鄉一榻翛然獨老龎近挹荷香供几案¶
逺邀山翠入軒窗自歌自笑遊魚樂時去時來白鳥雙¶
<pb:KR4h0143_WYG_136-39b>¶
何日過門成夜泊一尊相與對銀缸¶
　　　代柬寄張端衡¶
句曲山頭白鶴飛遥憐綵棒正宣威仙家有喜迎仙吏¶
客路無塵㸃客衣月澹郊原從犬卧秋髙籬落任雞肥¶
子真東野齊名在莫向西風苦念歸¶
　　崔與之¶
　　　揚州官滿辭后土題玉立亭¶
天上人間一樹花五年於此駐髙牙不隨紅藥矜春色¶
<pb:KR4h0143_WYG_136-40a>¶
為愛霜筠耐嵗華四塞風沈天籟寂半庭月冷市塵賖¶
臨行更致平安祝一炷清香十萬家¶
　　劉過¶
　　　上袁文昌知平江¶
欲上姑蘇望虎丘小邦寧有此風流山川形勢今三輔¶
人物英雄古列侯華屋鱗鱗冠蓋里畫橋曲曲管絃樓¶
金陵蜀郡俱疎逺除却皇都第一州¶
　　　寄張都幹䝉正¶
<pb:KR4h0143_WYG_136-40b>¶
林深葉宻綠隂繁荷漸生芽蒲有根心事蹉跎過嵗月¶
故人落寞共乾坤舟行蓴菜水雲浦路入楊梅煙雨邨¶
何日叩門尋子去一尊聊對話黄昬¶
　　　南康天開圖畫樓¶
樓外煙波渺去鴻樓頭廬阜翠摩空故知造物鋪張巧¶
不費丹青㸃染工赤壁江山横夜月輞川庭館卧秋風¶
祇今滿地無圖畫畫在西灣杳靄中¶
　　　寓公坊¶
<pb:KR4h0143_WYG_136-41a>¶
秋風漸漸正吹涼似報歸期未欲忙尋路竹間深入寺¶
泊船沙外逺依庄小槽壓酒珠紅滴新飯炊粳雪白香¶
更聽夜來思逺浦軍聲十萬似錢塘¶
　　　醉中偶成¶
小院葡萄月架東舞腰忙趂鼓聲雄詩成綵筆分題後¶
人在金釵賭令中秋葉冷吟風浩蕩晩林烘透日玲瓏¶
腰間若佩滁州印定有人呼作醉翁¶
　　呂聲之¶
<pb:KR4h0143_WYG_136-41b>¶
　　　舒城道中¶
還轅天作十分晴瀉出秋光一派清走筆欲題人到跡¶
揚鞭不住馬嘶聲頃禾晚熟黄雲色籬菊朝含白露英¶
得似淵明便歸去候門童稚出歡迎¶
　　　西寺留題¶
白石孤雲自在閒紅塵一事不相闗寺遮翠靄青蘿外¶
人到落花流水間欲取錦囊收勝槩慚無玉帶鎮名山¶
白蓮喜結當年社未厭朝來暮便還¶
<pb:KR4h0143_WYG_136-42a>¶
　　　九日登資福山呈胡宣教¶
飛屐來登最上峰千山擁翠景無窮遥看雲影參差外¶
靜聽泉聲斷續中今日黄花重九約何時青眼一尊同¶
好天風月閒相寄早晩南來有過鴻¶
　　　題龍翔觀¶
曽到龍翔不記年兩峰巍壓水中天潮生潮落青蕪外¶
人去人來白鷺邊四接逺遊僧萬笠重新舊觀屋千椽¶
東南送目秋無際隔岸人家問釣船¶
<pb:KR4h0143_WYG_136-42b>¶
　　汪莘¶
　　　寄潘倅¶
夢魂何事練溪濱起自新春向晩春紅杏園林催百舌¶
綠揚洲渚薦重唇一年好處是寒食三月水邊多麗人¶
遥想使君行樂處牡丹如障草如茵¶
　　　夜興¶
倚天長劒為誰収欲獻君王鎮九州世事漫随紅日下¶
壯心空逐碧江流鴈横西塞偏愁客菊綻東籬始當秋¶
<pb:KR4h0143_WYG_136-43a>¶
　抖擻向來塵土夢便提簑笠上漁舟¶
　　　杜㫋¶
　　　　陸務觀赴召¶
　四海文章陸放翁百年漁釣兩龜䝉數關天地吾何與¶
　老作春秋道未窮李耳守官逾二代張蒼職吏到三公¶
　坐令嘉泰逢周漢此是君王第一功¶
　¶
　¶
<pb:KR4h0143_WYG_136-43b>¶
　¶
　¶
　¶
　¶
　¶
　¶
　¶
御選宋詩卷五十三¶
