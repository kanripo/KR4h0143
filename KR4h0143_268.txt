# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:47.851019
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選明詩卷七十一
<pb:KR4h0143_WYG_268-1a>¶
　欽定四庫全書¶
御選明詩巻七十一¶
　　七言律詩四¶
　　　揭軌¶
　　　　春隂¶
　梨花門巷泥活活楊栁忩户緑隂隂軒車不来又㡬日¶
　風雨相思勞寸心舒州紅稻宜晚飯采石碧酒堪幽尋¶
　故人何可久不見我有新詩思共吟¶
<pb:KR4h0143_WYG_268-1b>¶
　　　　晚歸¶
　花外金波映水天歸騘蹀躞暮江邉鳳凰臺閣初含雨¶
　燕子人家又禁煙詩寫桃花歌扇㡳酒攜楊栁舞樓前¶
　請看秋雨臙脂井好醉春風玳瑁筵¶
　　　　秋思¶
　綺忩紅燭淡秋光鳳帳流蘇減夕香機杼隔花閒翠户¶
　轆轤臨水凍銀牀秋風紫塞書千里夜月清砧淚數行¶
　望㫁金鞍秋又杪芙容零落玉池霜¶
<pb:KR4h0143_WYG_268-2a>¶
　　　宴南市樓二首¶
帝城歌舞樂繁華四海清平正一家龍虎闗河環錦繡¶
鳳皇樓閣麗煙花金錢錫宴恩榮異玉殿傳宣禮數加¶
冠蓋登臨皆善賦歌詞只許仲宣誇¶
詔出金錢送酒壚綺樓勝㑹集文儒江頭魚藻新開宴¶
苑外鶯花又賜酺趙女酒翻歌扇濕燕姬香襲舞裙紆¶
繡筵莫道知音少司馬能琴絶代無¶
　　周啓¶
<pb:KR4h0143_WYG_268-2b>¶
　　　中都龍興寺伏覩御書第一山三大字碑有作¶
九重宸翰麗天文三字穹碑壓厚坤山色不知今古異¶
地靈惟戴帝王尊蛟龍絶巘盤亭構獅象諸天拱寺門¶
千載鍾王誇健筆敢同羲畫與時論¶
　　　蜀王殿下守中都奉餞志喜¶
未從西蜀按封疆先謁中都祀太皇龍虎風雲蔵陣略¶
鳳皇星日著文章萬年淮土園陵重千里岷山道路長¶
恩寵自天随福履早聞憑軾詠濠梁¶
<pb:KR4h0143_WYG_268-3a>¶
　　劉秩¶
　　　秣陵懐古¶
别家楊栁正依依回首西風木葉飛鄉夢已随雲北散¶
客心先逐鴈南歸三秋邉境仍烽火九月征衫尚綌衣¶
莫向窮途歎牢落料應青眼故人稀¶
　　朱模¶
　　　送張緫管赴番陽¶
近聞使節向番陽已報前軍到武昌好過黄州問蘇老¶
<pb:KR4h0143_WYG_268-3b>¶
曽遊赤壁弔周郎一時人物皆陳迹三國英雄此戰場¶
舉酒煩君酹江月匡廬秋色晚蒼蒼¶
　　唐仲實¶
　　　程仲庸遊京口留金山寺¶
我正無心嬾似雲那堪奔走汚緇塵飛花岸栁偏留客¶
吹浪江豚忽拜人玉帶暫抛煩轉語楞伽曽寫悟前身¶
異時好説金山寺小小漁舟喚渡頻¶
　　任原¶
<pb:KR4h0143_WYG_268-4a>¶
　　　送舒從事還南海¶
老逢離别倍傷情一騎臨秋復逺行客路驚心孤鴈影¶
家林入夢㫁猿聲珠崖日落天低海銅柱雲寒雨過城¶
翻憶舊遊多感慨獨嗟書劒誤儒生¶
　　谷宏¶
　　　行經華隂¶
雲開太華倚三峯積翠遥連渭水東逺塞鴈聲寒雨外¶
離宫草色暮煙中秦闗日落行人少漢畤天隂古戍空¶
<pb:KR4h0143_WYG_268-4b>¶
寂寂武皇巡幸處祠前木葉起秋風¶
　　　登岳陽望洞庭¶
對酒平臨百尺䦨洞庭南望楚天寛中流雨散君山出¶
故國風髙夢澤寒帆掛夕陽鴻際沒波涵遥月鏡中㸔¶
登臨最易輕軒冕惆悵滄浪羨釣竿¶
　　王鏞¶
　　　水竹居為朱克恭賦¶
碧水澄潭自作洲琅玕多種屋東頭旋燒新筍安茶竈¶
<pb:KR4h0143_WYG_268-5a>¶
時斫嘉魚踞釣舟客至罷邀明月飲人間何必五湖遊¶
吾家舊在梅溪上遥憶清風度早秋¶
　　包聖¶
　　　登岳陽樓¶
春城攜伴共躋攀極目風煙慘淡間桂嶺北来還有瘴¶
洞庭南上却無山江通巴子三千里雲鎖湘娥十二鬟¶
為語遊人莫吹笛潛龍淵在月波灣¶
　　　和韻荅陳漢章¶
<pb:KR4h0143_WYG_268-5b>¶
風塵滿眼宦情㣲卜築從今與世違碁局未收山月上¶
爐煙将㫁洞雲歸謀生底用千金産送老惟甘一布衣¶
肯共野人忘爾汝来朝騎馬到荆扉¶
　　王惟允¶
　　　過揚州¶
華屋朱簾十萬家春風吹盡舊繁華留連野色惟殘蝶¶
應荅江聲有亂蛙明月樓前沽美酒蕃釐觀裏看瓊花¶
我来謾憶曽遊處立盡斜陽一歎嗟¶
<pb:KR4h0143_WYG_268-6a>¶
　　甘瑾¶
　　　遊龍虎山¶
流水灣迴路百盤化人樓閣倚清寒枕中鴻寳長生籙¶
屋外𤣥都太古壇金鼎有丹先試犬玉簫無曲不吹鸞¶
麻姑未老秋霜鬢㡬見扶桑海水乾¶
　　　社日¶
楓樹林邉雨脚斜兒童祈賽競諠譁雞豚上戊家家酒¶
鶯燕東風處處花野逕歸時扶醉客叢祠祭罷集神鴉¶
<pb:KR4h0143_WYG_268-6b>¶
瀕湖生意傷多潦預祝汙邪載滿車¶
　　　髙子勉病起移家¶
四郊無警被桑麻洙水源頭舊是家愛客屢懸髙士榻¶
開荒寧種故侯瓜酒邉病減知弓影燈下歌長拂劒花¶
閒却陣圖雲鳥勢看山随處岸烏紗¶
　　　寄張可立¶
旅泊他鄉有嵗年南塘水竹卜居偏得錢日閉君平肆¶
載酒秋尋賀監船葭葦近通門底港荆榛遥帶郭西田¶
<pb:KR4h0143_WYG_268-7a>¶
東歸亦有蓴鱸興矯首滄浪若箇邉¶
　　　春日登髙有懐¶
風景蒼茫大野隂懐鄉倦客此登臨十年魚鴈将家逺¶
三月鶯花濺淚深天落湖山雲水散地連閩粤瘴煙侵¶
躬耕却憶窮廬叟梁父栖栖日暮吟¶
　　　清明¶
輕寒天氣半晴時隴麥畦桑緑漸肥誰與試煙傳蠟燭¶
且謀沽酒典春衣東風門巷楊花落流水池塘燕子飛¶
<pb:KR4h0143_WYG_268-7b>¶
吟罷不堪搔短髮杜鵑祇解促春歸¶
　　　寄張雪坡¶
南塘水竹舊郊扉老去青山目力㣲吟瘦定知衣帶緩¶
别多兼恨簡書稀畦桑葉短蠶初出隴麥苗深雉正飛¶
香老松花春又過莫令情分久相違¶
　　　贈地理者¶
囊中一巻郭氏書眼底山川興不孤兩袂風塵誰故舊¶
一笻煙雨自江湖銅駝陌上人長笑金粟堆前鳥自呼¶
<pb:KR4h0143_WYG_268-8a>¶
見説五陵佳麗氣天荒地老不能蕪¶
　　　雨中書懐¶
南牎坐掩讀殘書落盡梨花雨㸃疎短夢或因中酒後¶
輕寒已過禁煙餘芹香墮几初歸燕泉脈通池欲上魚¶
搔首故人懐别久欲憑尺素問何如¶
　　　長沙夾夜泊¶
漠漠蒹葭㫁渚連烽亭亭鼓報更傳迴風吹樹纜初繫¶
斜月照篷人未眠鴈足寄書懐嵗晏蟹螯新酒及霜前¶
<pb:KR4h0143_WYG_268-8b>¶
滄茫逺浦寒燈外尚有漁郎夜扣舷¶
　　陳輔¶
　　　出郊¶
雨歇山晴鶯亂飛水清沙暖日暉暉竹籬緣路酒帘出¶
野樹漲隂梅子肥千里鄉心随夢逺一春樂事與人違¶
年華過眼慙無補零落青衫尚未歸¶
　　殷奎¶
　　　立春日與瞿允同縣宰飲酒¶
<pb:KR4h0143_WYG_268-9a>¶
故人昨日故鄉来春日今朝春酒開鮭菜新盤還飣餖¶
鸎花舊夢重徘徊情知老至抛書冊怕見衰顔掩鏡臺¶
子起為吾歌骯髒出門一笑謾憐才¶
　　　顧仲瑛淡香亭¶
淡香亭外花無數盡説清明似洛中西郭愛看千樹雪¶
東闌生怕五更風何郎酒怯春羅薄荀令香熏霧縠空¶
吹遍内園天上曲坐深清夜月朦朧¶
　　袁華¶
<pb:KR4h0143_WYG_268-9b>¶
　　　無題儗李商隠四首¶
玉樹參差障羽幢舊愁如水漫春江葳蕤鏁合收銀鑰¶
窈窕樓空閉綺牎軃鳳横釵終作對舞鸞窺鏡始成雙¶
繡屏倦倚看紅豆滿眼相思意未降¶
環珮珊珊下漢臯璚樓風度鬱輪袍琴心寄調傳孤鳳¶
華意留情屬小桃金粟柱移筝上鴈玉蓮杯舉掌中醪¶
乘鸞一去無消息腸㫁神山夢寐勞¶
燕語銅樓淑景移鏡臺香冷玉蟠螭書傳王母三青鳥¶
<pb:KR4h0143_WYG_268-10a>¶
針度天孫五綵絲江浦見蓮須覓藕石枰尋子未圍棊¶
獨憐鸚鵡知人意故傍銀筝索荔枝¶
裾曳湘羅動麯塵雀叉小佩玉麒麟紫簫偷按雲中曲¶
綵筆慵傳鏡裏真蝶粉膩花金作縷鴈沙回雪翠為茵¶
若蘭錦字多華麗未減風流賦洛神¶
　　盧昭¶
　　　淡香亭¶
玉山佳處野亭分千樹棃花白似雲仙袂倚風林下得¶
<pb:KR4h0143_WYG_268-10b>¶
淡香和月夜深聞生憎蛺蝶迷春色不待狻猊換夕熏¶
西郭東䦨已陳迹緫傳芳扃重鵞羣¶
　　朱應辰¶
　　　楊花¶
三月江頭飛送春撲人随馬㫁人魂隔簾撩亂春無景¶
著水亷纎雪有痕燕帶殘香飛又落魚吹小㸃吐還吞¶
可憐天性何輕薄化作青萍不托根¶
　　張扆¶
<pb:KR4h0143_WYG_268-11a>¶
　　　寄許蘭伯¶
水泊山棲分自甘我留君去意何堪㡬回雨雪三槎上¶
強半鶯花五塢南宰木空慚歸逺夢扁舟猶憶載餘酣¶
從今莫惜頻相顧燈火虚齋遲笑談¶
　　顧文煜¶
　　　白鴈¶
萬里西風吹羽儀獨傳霜翰向南飛蘆花映月迷清影¶
江水涵秋㸃素輝錦瑟夜調冰作柱玉闗曉度雪沾衣¶
<pb:KR4h0143_WYG_268-11b>¶
天涯兄弟離羣久皓首江湖猶未歸¶
　　張著¶
　　　次鄭季明和袁子英紀夢韻二首¶
雉扇徐開動葆幢緑裙浄色翦湘江珊瑚鳴珮還深院¶
鸚鵡忘言隔小牎篆試沈香雲作陣杯傳侍女玉成雙¶
夜深回想蓬莱逺脈脈幽情不易降¶
盈盈羅襪步輕移紫繡衣裳雜鳳螭金碗香酥来玉液¶
冰盤鮮鱠出銀絲晚行花底閒尋佩夜坐燈前笑賭棋¶
<pb:KR4h0143_WYG_268-12a>¶
最是酒醒春思寂月華初上海棠枝¶
　　　秋興¶
故園東望海西頭幽事長懐九月秋竹几山明渾見畫¶
糟牀酒熟不知愁霜寒秔稻肥黄蟹水浄芙蓉映白鷗¶
随分耕樵聊自適無端垂老向延州¶
　　　次陳敬徳卜居河陽韻二首¶
漸老逢春可奈何清狂不似舊時多銀瓶送酒青絲絡¶
翠袖穿花白苧謌故舊祇今成逺别從遊何日重相過¶
<pb:KR4h0143_WYG_268-12b>¶
河陽桃李餘三月應想茅堂傍澗阿¶
山牎曽記酒樽同醉量豪於渴飲虹江海遺愁空惜别¶
文章小技倦加工雲低鴈宕家何在花暗天台路不通¶
同是漂零歸未得又驚春盡館娃宫¶
　　陶振¶
　　　早秋次陳同文韻¶
日華初轉萬年枝鳷鵲蓬莱殿影遲十萬貔貅環紫禁¶
三千鵷鷺拜丹墀河東客獻揚雄賦海外臣降陸賈詞¶
<pb:KR4h0143_WYG_268-13a>¶
要識中原新氣象黄河清淺已多時¶
　　　題雲林贈琛長老畫¶
山中喬木已無多留得殘株在澗阿詩絶豈能忘恵逺¶
畫工猶自憶祇陀短篁風起秋先覺靈石苔生雨乍過¶
我喜幽尋到禪寂興来同作考槃歌¶
　　陳璧¶
　　　遊泗州龜山寺¶
龜山寺裏訪遺塵鐵佛苔封丈六身追蠡有銘稽甲子¶
<pb:KR4h0143_WYG_268-13b>¶
支祈無害念庚辰渡淮獨鳥斜斜日送客飛花渺渺春¶
暫倚髙風一回首白雲如海正愁人¶
　　史頤¶
　　　雨中感懐¶
白日西飛水自東乾坤浩浩恨何窮無梯可覓姮娥藥¶
有術難乗禦冦風啼鴂一聲春雨裏青山萬㸃酒杯中¶
王孫去後多芳草腸㫁江南鶴髮翁¶
　　朱昇¶
<pb:KR4h0143_WYG_268-14a>¶
　　　送僧歸南嶽寺¶
山路花香上衲衣雲深南嶽一僧歸塵生古像開寒殿¶
風度閒房掩夕扉踏雨棕鞋苔蘚滑炊香野飯稻粱肥¶
禪餘猶轉千聲偈緫有遊人得見稀¶
　　史遷¶
　　　簡王原翬¶
東郭道人才大奇置身散地任支離阿誰或訝嵇康嬾¶
此老真成濟叔癡白日放歌盃在手青春作夢草生池¶
<pb:KR4h0143_WYG_268-14b>¶
輞川圖是傳家譜留得當年絶妙辭¶
　　張率¶
　　　畣周檢校¶
衡茅晚計卜溪南水石幽奇得縦探詩社往還青玉案¶
仙經借送紫泥函漁村過雨行秋霽龍洞開雲坐晚嵐¶
種橘垂成嗟已老煩君多致洞庭柑¶
　　　乙已元日¶
四門擊柝罷寒更淮水淮山欲曙城柏子添香延宿火¶
<pb:KR4h0143_WYG_268-15a>¶
梅花吹角送春聲大星賔日光芒定殘雪兼霜物候明¶
故國親朋皆獻嵗異鄉魚鳥獨闗情¶
　　朱逢吉¶
　　　寄張世衡¶
文穆公家四世孫清朝今見㡬人存衣冠入市争投刺¶
風雨讀書深閉門坐詠逺山楓葉寺歸從新酒杏花村¶
玉灣橋下莓苔路應有徴車故轍痕¶
　　桂慎¶
<pb:KR4h0143_WYG_268-15b>¶
　　　登太華山寺¶
昆明池上古招提樓閣參差近碧雞為愛白雲分半榻¶
却随明月過雙溪風前松子當忩落雨後苔衣拂石題¶
如此清幽好棲泊為誰又度澗橋西¶
　　陳潛夫¶
　　　題安分軒圖¶
一自幽棲白板扉略無塵夢到輕肥摩挲老眼臨書巻¶
抖擻閒身稱布衣風竹翠迴琴響近雨苔青滿屐痕稀¶
<pb:KR4h0143_WYG_268-16a>¶
客来況説雲山好處處春苗長蕨薇¶
　　桂衡¶
　　　春暮¶
忍将愁眼看韶華桃李無言日月斜晚白菜肥蠶出火¶
冬青花落燕成家歸田誰復如賔饁入室今惟對影嗟¶
無可奈何聊且睡不勞春夢繞天涯¶
　　吳文泰¶
　　　送人之巴蜀¶
<pb:KR4h0143_WYG_268-16b>¶
煙波迢遞古荆州君去應為萬里遊倚棹遥看湘浦月¶
聴猿初泊渚宫秋雲開巫峽千峰出路轉巴江一字流¶
若見東風楊栁色便乗春水泛歸舟¶
　　　酬陳孟敷見寄¶
南浦蘼蕪生緑煙憶從分袂是何年歸来還對山中月¶
老去唯耕隴上田㡬樹蟬聲涼雨後一川霞采夕陽邉¶
思君東望堪乗興潮落晴江好放船¶
　　　題燕穆之楚江秋曉圖¶
<pb:KR4h0143_WYG_268-17a>¶
碧水連空入望深匡廬秋色正蕭森曙分巴峽猿聲㫁¶
月落湘潭鴈影沈宿霧收邉横荻渚炊煙起處隔楓林¶
何因得似歸来棹笑傲衡門自楚吟¶
　　　送人從軍之永州¶
嗟君此别向南州驛路迢迢萬里秋愁㫁猿聲非故國¶
夢迴月色在孤州湘潭水落魚龍逺衡岳雲開霧雨收¶
聞説從軍還有樂不須懐土更登樓¶
　　丁敏¶
<pb:KR4h0143_WYG_268-17b>¶
　　　題吳江舊居¶
一身恒寄在煙霞首夏歸来翫物華滿徑緑隂山柘葉¶
一籬香雪野薇花東鄰旆影招沽酒西塢歌聲唱采茶¶
幽景慰情聊自適短笻㣲服看桑麻¶
　　　簫杖¶
嶰谷新栽六尺形半含宫徵半扶行吹時只恐成龍去¶
䇿處常疑作鳳鳴挂壁影憐秦女瘦敲門音合舜韶清¶
月明拄向仙壇上同和鈞天奏九成¶
<pb:KR4h0143_WYG_268-18a>¶
　　莘野¶
　　　春日登城有感¶
憑髙獨立午風輕望入平湖眼更明白鳥影邉陽羨樹¶
青山堆外闔閭城樓臺霽色千家日楊栁春聲㡬處鶯¶
滿眼故人零落盡野花芳草不勝情¶
　　陳𤣥¶
　　　資福寺¶
聴經猨去已多時梧竹風標入夢思暗粉尚留多寳塔¶
<pb:KR4h0143_WYG_268-18b>¶
長廊空見捨田碑石池雨過添新水老柏年深換舊枝¶
聞道靈源髙閣上至今人誦小山詩¶
　　金慎¶
　　　柿林新居¶
喜得移家秀水濵此邦風物舊相親為農久已知農事¶
近市還能逺市塵鵝散墨池迎洗硯鷗當漁屋看垂綸¶
蔬畦藥圃終吾老未必溪花解笑人¶
　　凌雲翰¶
<pb:KR4h0143_WYG_268-19a>¶
　　　重過栁洲寺¶
買花載酒憶當年風景依稀最可憐彭澤有人歸栗里¶
海波何處變桑田聨拳鷺立枯荷雨寂寞鴉棲古樹煙¶
㡬度湧金門外望居民猶説緫宜船¶
　　　湘湖草堂為貢友初賦¶
湘湖卜宅似江郊梅栁同栽已放梢春雨漏時愁在屋¶
秋風怒處憶飛茅蓴絲流滑羮長用荷葉分香飯屢包¶
買得扁舟梭樣大呼童繫在石塘㘭¶
<pb:KR4h0143_WYG_268-19b>¶
　　　清江文㑹詩為崔驛丞賦¶
清江之水如練澄盍簪此地皆良朋一錢尚懐㑹稽守¶
二松好效藍田丞忘機鷗鳥偶到座入饌鱸魚尚可罾¶
蘭亭陳迹在圖畫新詩莫惜傳溪藤¶
　　　林塘幽乃㑹稽陳惟賢軒扁又號西疇因贈詩¶
賀監湖頭一曲開林塘幽處著亭臺青山在上水在下¶
黄鳥自啼鷗自来棊局不移長對奕酒船纔放即銜杯¶
㑹稽我昔曽遊地杖履何時得重陪¶
<pb:KR4h0143_WYG_268-20a>¶
　　　曽瑞卿所作山水圖¶
山闗迢遞野橋斜䇿杖幽尋豈憚賒路轉峯回連佛寺¶
雞鳴犬吠隔人家白雲作雨多如絮紅葉驚風少似花¶
不是褐夫能貌得空令泉石老煙霞¶
　　　夏日書懐次沈欽叔韻¶
黄梅子熟暑蒸潤冬青花開雲作隂昨宵北牖雨聲急¶
明日西湖流水深論才子建得八斗換酒太白輕千金¶
幽懐欲寫託長句又聞緑樹新蟬吟¶
<pb:KR4h0143_WYG_268-20b>¶
　　　送孫敬義還鄉¶
孫綽曽聞賦遂初陶潛亦復詠歸與田園偶爾成圖畫¶
道路依然畏簡書老去還鄉非是速醉来題句未為疎¶
翻思映雪寒牎下客夢時時到故廬¶
　　周启¶
　　　春日雜興二首¶
門對江村八九家紅塵晝静寂無譁鳳巢遥傍新移竹¶
魚浪輕吹細落花春翦未開深院響野壺時過短牆賒¶
<pb:KR4h0143_WYG_268-21a>¶
少年㡬許須行樂莫惜芳尊賞物華¶
一片殘紅落紫苔笙歌無夢到樓臺溪雲晝鎖石橋㫁¶
山雨夜添春水来江上客扶歸馬醉栁隂人喚打魚回¶
不知上苑花開否無路行看羯鼓催¶
　　鄭涔¶
　　　梁家堰¶
梁家堰頭桑扈啼早潮帶雨草平堤煙中碧樹依江重¶
天外浮雲接海齊客店上帘沽白酒商船結纜度青泥¶
<pb:KR4h0143_WYG_268-21b>¶
十年猶在江湖上何處經行無鼓鼙¶
　　　劉氏菴¶
風急落花紅滿林孤村月色夜沈沈一百五日寒食近¶
七十二橋湖水深世路難行甘屏跡鄉闗入望苦經心¶
古今萬事知多少抱膝聊為梁父吟¶
　　曹䙴¶
　　　紫陽觀席上作¶
紫陽山麓神仙家青山遶屋生煙霞枯林風過落黄葉¶
<pb:KR4h0143_WYG_268-22a>¶
寒菊雨餘開白花隻雞斗酒自可樂千駟萬鍾何足誇¶
興䦨攜手過橋去斜日稻田飛亂鴉¶
　　鄭真¶
　　　寄烏繼善先生¶
紅心驛外望家山颯颯西園兩鬢斑繫鴈書成霜滿地¶
飯牛歌罷月臨闗誤傳海外蘇公死終許羌村杜老還¶
客舍不知身健否何時訪我白雲間¶
　　　用韻荅夏原威述懐¶
<pb:KR4h0143_WYG_268-22b>¶
雉堞煌煌壯國都移家住近月明湖秋風籬落花長好¶
夜雪庭堦草不枯煙逺山庖供晚爨雲舂野碓急秋租¶
浮生已付形骸外何羨商巖隠者徒¶
　　髙嵩¶
　　　立春日題壁¶
漂泊江淮老廣文昨宵黌舍又逢春月支二石五斗米¶
録著諸生四十人鄉逺已拚歸夢數身閒不厭在官貧¶
笑看朝日盤中味可有青青泮水芹¶
<pb:KR4h0143_WYG_268-23a>¶
　　林常¶
　　　風雨過鄱陽湖有感¶
三月雨多風滿天湖中水髙難繫船大魚跳浪白如雪¶
好山隔岸青于煙去官莫過彭澤縣讀書擬上匡廬巔¶
人生百年苦行樂帝鄉遥遥心自憐¶
　　　北苑造茶即事¶
青州州前溪水漣殘紅滿川花可憐垂髫何處采茶女¶
落日去家呼渡船緑隂青子山雨歇游絲飛絮春風顛¶
<pb:KR4h0143_WYG_268-23b>¶
荒村逺客官舍静新愁惱人聞杜鵑¶
　　　陳徳甫溪山春曉圖¶
郭外長溪接逺江磯頭新水白鷗雙萬山雲氣翻春雪¶
一枕松聲響夜瀧賔客不徵綺里季子孫終老鹿門龎¶
何時我亦来同隠多種桃花映酒缸¶
　　朱𢎞祖¶
　　　環溪亭¶
一曲清江抱畫䦨入牎如在落星灣紅塵隔㫁花香外¶
<pb:KR4h0143_WYG_268-24a>¶
白鳥飛来鏡影間蝌斗舊蔵書帙静蜻蜓長立釣絲閒¶
何由動我山隂興却棹扁舟雪夜還¶
　　蔣恵¶
　　　従軍漫興¶
士卒連艘寂不譁晚牽百丈步平沙霜横劒㦸明秋水¶
風颭旌旗絢綵霞最憶仲宣能去國猶懐張翰苦思家¶
無端又值江天暮落日蒼煙動鼓笳¶
　　宋璲¶
<pb:KR4h0143_WYG_268-24b>¶
　　　題水簾洞¶
石泉飛雨亂淋漓翠箔銀絲萬縷齊雲屋潤含珠網密¶
月鉤涼沁玉繩低鮫人夜織啼痕溼湘女晨妝望眼迷¶
恍似水晶宫殿裏四簷花雨亂鶯啼¶
　　貝翺¶
　　　閒居¶
閒居不是為逃名野性從来少宦情況有林塘供笑詠¶
且無冠蓋費逢迎夕陽山好樓中見春水船髙樹杪行¶
<pb:KR4h0143_WYG_268-25a>¶
何處飛来如雪鳥相親相近不相驚¶
　　　吳門㑹故人樓文淵¶
憶曽相識自兒童二載雲間筆硯同深院抄書桐葉雨¶
曲䦨聨句藕花風當時壯氣淩諸子今日衰顔對兩翁¶
髙卧田園真自樂宦遊愧我尚西東¶
　　謝林¶
　　　青城虞勝伯顔丘氏小軒曰看帆為賦律詩四¶
　　　首(録一首/)¶
<pb:KR4h0143_WYG_268-25b>¶
日送飛帆若㫁蓬閒情不與水俱東自居茅屋秋聲裏¶
如在瀟湘夜雨中檣影逺離滄海月棹歌歸趂落潮風¶
由来世道随流轉不用空嗟阮籍窮¶
　　馬徳華¶
　　　題蜀山圖¶
翠壁蒼嵐峭入天雨餘草色帶春煙錦江東去龍門險¶
劒閣西来鳥道懸丞相舊圖沙磧裏拾遺髙興草堂前¶
回看匹馬經行處似有猿聲到耳邉¶
<pb:KR4h0143_WYG_268-26a>¶
　　王文啟¶
　　　姚江㑹沈尤諸公宴陳元帥樓上¶
江色姢姢晝雨過好山青入畫樓多筵開玉帳元戎醉¶
酒勸金杯小妓歌落日馬嘶煙外栁嫩涼鷗浴藕心波¶
相逢冠蓋歡娛地慷慨元龍奈爾何¶
　　　松雪軒為海昌尤帥賦¶
元戎髙致愛林丘背郭臨江卜築幽青松繞屋作人立¶
白雲滿山如水流漫有琴尊来好客可無簡䇿伴清秋¶
<pb:KR4h0143_WYG_268-26b>¶
居官何似居閒好我亦誅茅碧海頭¶
　　孫蕡¶
　　　羅浮¶
四百峯嵐列海圖飛雲絶頂敞𤣥都丹砂五色時光焰¶
紫翠中天半有無觀裏松株皆住鶴山中竹葉盡成符¶
鐵橋歸去尋清賞爛醉仙人白玉壺¶
　　　懐四川¶
草堂煙樹入青霄漢殿荒臺秀黍苗宇宙大名今尚在¶
<pb:KR4h0143_WYG_268-27a>¶
風雲霸氣未全銷寒星夜落支機石錦水春明駟馬橋¶
花栁舊遊今㡬載西風蓬鬢影蕭蕭¶
　　王佐¶
　　　午日呈鄭久誠參政¶
百頃芙蓉罨畫船賀家湖上水平天金盤送果沈氷碗¶
羅扇題詩散舞筵往事氛埃成逺夢佳辰風雨憶華年¶
澗蒲九節根如玉服食于今笑學仙¶
　　黄哲¶
<pb:KR4h0143_WYG_268-27b>¶
　　　舟泊龍灣寄孫仲衍¶
吳檣楚柁十年間又度秦淮虎豹闗眼底故人成寂寞¶
夢中塵業負髙閒九州風雨東南㑹七澤波濤日夜還¶
江上思君雲路杳掀篷愁對蔣陵山¶
　　林鴻¶
　　　春日遊東苑應制¶
長樂鐘鳴玉殿開千官步輦出蓬莱已教旭日催龍馭¶
更借春流泛羽杯堤栁欲眠鶯喚起宫花乍落鳥銜来¶
<pb:KR4h0143_WYG_268-28a>¶
宸游好奏簫韶曲京國于今有鳳臺¶
　　　春日陪車駕幸蔣山應制¶
鍾山月曉樹蒼蒼鳳輦乗春到上方馴鳥不随天仗散¶
曇花故落御衣香珠林霽雪明山殿玉澗飛泉近苑牆¶
自愧才非枚乗匹也陪巡幸沐恩光¶
　　　雪夜張尚書籌招飲以事不赴¶
南宫儤直雪晴時凍雀無聲隠竹埤貰酒暫同寒夜飲¶
盍簪深負故人期雲垂絳闕知天近日漬霜簾覺曙遲¶
<pb:KR4h0143_WYG_268-28b>¶
除却安禪與招隠此身此外欲何為¶
　　　呈浦舍人¶
無諸臺下乍秋風客舍逢君興不窮性僻共躭詩句險¶
愁多却仗酒杯空平蕪一騎經吳苑積雨孤舟夢晉宫¶
明日又從江上别曲䦨愁倚送飛鴻¶
　　　九日登絓月蘭若憶鄭二宣¶
㣲霜初下越王城衰病逢秋也自輕九日登臨多縦醉¶
百年感慨獨鍾情㫁蟬野寺黄花晚逺樹江天白鴈晴¶
<pb:KR4h0143_WYG_268-29a>¶
却憶浮丘炎海上懶題詩句寄同聲¶
　　　過東林雙磵有懐舊遊¶
曽於此地盍朋簪嵗晏重来百感深門掩薄寒初暝雪¶
樹含輕靄欲栖禽滄波涉海驚魂夢白髮看山倦嘯吟¶
聞説逺公能館我便投章甫卧東林¶
　　　冬夜與髙五秀才館林八員外宅¶
逺别悠悠歎二難多君留飲故情懽生涯祇合尊前醉¶
功業無勞鏡裏看落葉走堦風動晚古梅臨水月侵寒¶
<pb:KR4h0143_WYG_268-29b>¶
何因得似龍門叟野艇終身一釣竿¶
　　　與陳八參軍夜飲話舊¶
鄉園别後隔烽煙此夕論交意惘然鴈引歸心離海國¶
杯銜好月醉霜天謀生自愧青雲後話舊多驚白髮前¶
明月豫愁分手處憑君慷慨看龍泉¶
　　　寄周一秀才𤣥兼呈陳八處士炫¶
薛老峯前夜詠詩若為離别思凄其忝于詞客推前輩¶
久約林僧恐後期澤國未霜楓落早山城上月鳥歸遲¶
<pb:KR4h0143_WYG_268-30a>¶
自慚淺薄非徐穉賴有陳蕃是故知¶
　　　海口道上有述懐鄭二宣¶
露下菰蒲有鴈聲曉驂初發宿寒輕新知乍别孤吟倦¶
舊國重来百感生黄葉閉門逢野寺白波侵郭見江城¶
家林暫别堪惆悵翻憶浮丘海上行¶
　　　將歸冶城留别陳八炫林六敏¶
南宫歸後嵗蹉跎此日逢君奈别何野館解鞍行客飯¶
寒山對酒故人歌蒹葭水國孤鴻度橘柚霜林匹馬過¶
<pb:KR4h0143_WYG_268-30b>¶
為報已無軒冕夢清泠臺下卧煙蘿¶
　　　憶龍門髙逸人¶
浮亭露飲玉尊空千里心期此日同海路想經春草緑¶
越吟愁對夜燈紅他山花發鶯啼後别墅春歸積雨中¶
聖代至今無隠逸不應多病卧孤篷¶
　　　畢公房¶
躋閣扳巖入化城薜蘿髙卧寄閒情孤忩上月分燈影¶
亂葉随風雜磬聲麋鹿自知諧野性簪珪何用絆虚名¶
<pb:KR4h0143_WYG_268-31a>¶
真僧出世心無事戒得氷壺徹底清¶
　　　岊江蘭若送浦舍人歸晉陽分得衣字¶
離亭征騎曉騑騑正值闗河朔鴈飛白髮相看閩海别¶
青山遥看晉陵歸江城雨外蓮峰出野寺霜前柿葉稀¶
自愧忘情非上知臨歧惟有一沾衣¶
　　　歸冶城辱羣公追餞至江心亭¶
梅風初熟布帆歸相送勞君到翠㣲逺樹啼鶯留客醉¶
髙林深竹見僧稀江心絶島晴浮出雨外孤雲濕倦飛¶
<pb:KR4h0143_WYG_268-31b>¶
浦漵白鷗如有待想應知我拂朝衣¶
　　　秋江離思圖¶
粤城衰栁拂金堤雨裏秋襟惜解攜客散江亭聞㫁鴈¶
酒醒沙館候鳴雞楓橋夜冷吳謳起笠澤天寒楚望迷¶
前路雲山從此别一封愁札為君題¶
　　　秋夜浦舍人見宿園亭分得天字¶
南宫飲散動經年此㑹羈魂各黯然霄漢故人誰更在¶
江潭逐客自堪憐疎燈細雨開秋宴落葉驚風攪夜眠¶
<pb:KR4h0143_WYG_268-32a>¶
歸去晉陵成逺别好憑陽鴈望南天¶
　　　夕陽¶
抹野銜山影欲收光浮鴉背去悠悠髙城半落催鳴角¶
逺浦初沈促繫舟㡬處閨中開繡户何人江上倚朱樓¶
凄涼獨有咸陽陌芳草相連萬古愁¶
　　　晚日杉闗¶
苔荒古道斂㣲曛馬上笳聲不可聞地自亂離民舍少¶
山當閩楚客程分長林積雨寒為雪深樹孤峯濕作雲¶
<pb:KR4h0143_WYG_268-32b>¶
愧我舊遊見闗吏也将書劒學終軍¶
　　　寄林一和得深字¶
雨館張燈坐夜深故人相對醉成吟二毛易老慚看鏡¶
四美難并愧盍簪澤國曉霜歸候鴈縣城春樹變鳴禽¶
賈生尚有長沙謫此日毋勞歎陸洗¶
　　　憶浮丘生往交州¶
旬日隂霖結不開窮居幽草亂侵堦也知白髮緣愁長¶
無奈青山與愿乖行阻看花攜濁酒卧聞啼鳥閉虚齋¶
<pb:KR4h0143_WYG_268-33a>¶
比来況與浮丘别一望南山一愴懐¶
　　　出京同黄少府宿采石¶
南宫拜疏許歸休蘆荻滄江晚繫舟貰酒暫同牛渚詠¶
曳裾無復鳳臺遊海門白湧潮頭急煙島紅拖雨脚收¶
不用臨流濯纓袂此心從此不驚鷗¶
　　　新秋浮亭夜集分韻得催字¶
海國新涼一鴈来衣冠髙㑹壯懐開浮亭夜月尊前滿¶
古樹秋聲笛裏哀白髮朋遊嗟落魄青山舊業怨低摧¶
<pb:KR4h0143_WYG_268-33b>¶
燈殘酒醒還成别刻漏應愁曉箭催¶
　　　寄逸人髙漫士¶
獨倚城南百尺䦨粤鄉愁思結漫漫平臺樹色催殘照¶
近郭砧聲報早寒雲物正當揺落後闗河終念别離難¶
龍門别墅今宵月誰與相同把酒看¶
　　　與黄一秀才輩雨夜浮亭小集憶鄭二¶
香灺燈殘意萬重與君共憶逺遊踪尺書不到經春鴈¶
尊酒相逢話夜鐘風動櫟枝飜暗鵲雨深沙井響鳴蛩¶
<pb:KR4h0143_WYG_268-34a>¶
自慙淺薄誰招隠尚掩丘樊學卧龍¶
　　浦源¶
　　　送賈文學入京¶
春城送别已斜陽花發官亭酒正香逺騎青山江上路¶
新林細栁禁中牆疎星北闕趨朝早澹月南宫聴漏長¶
誰謂賈生年最少獨能陳䇿輔君王¶
　　　寄楊先歸潁上¶
荒城此日共凄然我欲南征子北遷秋雨黄蘆思潁水¶
<pb:KR4h0143_WYG_268-34b>¶
夕陽紅稻憶吳田蕭條客舍蟲聲裏迢遞鄉書鴈影邉¶
安得重逢一攜手别離同話酒尊前¶
　　　贈别謝秀才¶
蘭陵陌上喜逢君華館清談酒未醺蟲益旅愁秋已半¶
燭敧吟影夜初分虚牎葉響風驚雨逺浦潮来水接雲¶
良㑹不知能㡬度明朝何事又離羣¶
　　　送包鶴州東歸¶
西風江上賦歸休值雨那堪夜泊舟官路暝煙迷驛舍¶
<pb:KR4h0143_WYG_268-35a>¶
郡城寒火出更樓到家正及湖田熟在客先驚館樹秋¶
逺憶情人相别處短亭孤棹兩悠悠¶
　　　送荆南師户侯移鎮公安¶
悠悠旌旆碧雲端逺去孤城入亂山淮月上樓人奏角¶
海天低樹鴈臨闗㡬家白髮遺民在千里青絲獵騎還¶
舊鎮荆南多勝槩别来唯見畫圖間¶
　　　送人還鄉¶
都門楊栁拂離筵歸路青山水國連三月春隂垂細雨¶
<pb:KR4h0143_WYG_268-35b>¶
㡬家寒食起新煙聴鶯谷口停行蓋立馬江頭問渡船¶
此去故園應酒熟杏花開遍草堂前¶
　　　阻風清河縣¶
阻風淮岸憶家山骨肉相親夢寐間冀北一官今獨往¶
江南千里㡬時還孤村人語秋臨水小縣雞鳴夜掩闗¶
明月異鄉誰不見嗟余偏對别離顔¶
　　　送王二歸山中¶
闔閭城外斂斜暉水國蒼茫夕鳥㣲逺火山中人未宿¶
<pb:KR4h0143_WYG_268-36a>¶
孤舟江上客初歸髙林果熟經新雨疎栁春深映舊扉¶
遥想到家無一事閒看兒女笑牽衣¶
　　　林七員外園亭夜飲得河字¶
都亭分袂惜蹉跎此夕相逢奈若何細雨疎燈聞落葉¶
㫁雲髙樹見明河客踪迢遞天邉鴈歸夢㣲茫海上波¶
鞍馬朝来又成别且傾尊酒一狂歌¶
　　　和馬秀才先歸¶
長安甲第似雲稠冠蓋相望孰解愁宫漏深沈春樹裏¶
<pb:KR4h0143_WYG_268-36b>¶
紫垣環繞碧山頭㣲煙草色迷征路淡月梨花隠驛樓¶
聞道馬卿歸卧病懶攻詞賦客諸侯¶
　　黄𤣥¶
　　　北嶺陪殷大夜飲感别¶
故國秋風見仲宣悲歡都集夜燈前二毛對酒仍堪醉¶
萬里還家祇自憐樹拂㫁猿疑峽路月臨征鴈夢湘川¶
謾將草木同衰朽未必陽春雨露偏¶
　　　送金秀才之温陵¶
<pb:KR4h0143_WYG_268-37a>¶
官亭花發酒初香白馬翩翩大道傍醉客盡随歌舞散¶
寒川空對别離長紫雲洞裏逢秋月赤鯉潭邉度早霜¶
休説故山多少恨軍中吹角㫁人腸¶
　　周𤣥¶
　　　荅林子山見寄山中¶
百年心事共悲歡浮世風波夢裏看洛下青山相憶久¶
郢中白雪獨酬難將春野路孤鶯早乍雨江城半夜寒¶
自愧五陵空學劒侯門誰復識馮驩¶
<pb:KR4h0143_WYG_268-37b>¶
　　　寄齋中諸公¶
滿院飛花積雨晴春深卧病更傷情舊遊白社思陶令¶
歸夢青山憶馬卿水國煙花孤鳥沒官城槐葉一蟬鳴¶
南州勝事多乗興羸馬吟鞭倦獨行¶
　　　送曽譯史歸山中¶
隣霄臺下罷登臨一曲離歌淚滿襟芳草懐人頻積夢¶
流年逺别更驚心春城鴈去餘寒在野戍花飛暮雨深¶
今日逺尋陶令尹青山卧病謝朝簪¶
<pb:KR4h0143_WYG_268-38a>¶
　　　驃騎席上餞别典監鮑公歸長沙¶
髙館涼風送别過膏車秣馬漫蹉跎玉壺暫醉将軍酒¶
寳劒新彈俠客歌楚水夕陽行處逺官橋春樹夢中多¶
王門到日能相憶千里愁心竟若何¶
　　　齋居呈陳二髙三兼示故人黄𤣥林敏及從弟¶
槐葉隂隂楊栁垂髙齋獨坐日斜時地經積雨多秋竹¶
鳥惜殘花戀故枝卧病山城非中酒舊遊洛社緫能詩¶
相從每過揚雄宅一曲陽春慰所思¶
<pb:KR4h0143_WYG_268-38b>¶
　　　秋詠¶
南山閉户絶風塵舊業依依少四鄰秋草望中曽獨往¶
野鷗閒裏最相親荆門西望迷歸客湘水東流怨逐臣¶
榮辱升沈只如此更將心事問何人¶
　　　寄王校文¶
壯遊江海緫離居豈料同君嵗月疎湘水每勞懐舊夢¶
筠陽曽枉薦賢書霜空落葉清砧候天入平蕪白鴈初¶
自古長沙文化地聖朝逢掖近何如¶
<pb:KR4h0143_WYG_268-39a>¶
　　　　賦秋江離思¶
　女螺江上送征橈祖帳新涼酒易消澤國鴈来芳草歇¶
　海天人去碧波遥寒山古道迷楓葉落日愁心㫁栁條¶
　聖代只今逢掖貴行看紫鳳上丹霄¶
　　　趙迪¶
　　　　題螺川林公慕小景¶
　茅屋松扉水畔村居人殊勝武陵源草深行逕迷歸路¶
　花落春潮自到門石上鳴琴期宿客林間㣲月動清猿¶
<pb:KR4h0143_WYG_268-39b>¶
　不知何處謝端宅凄絶空江螺女魂¶
　　　　登餘干城¶
　荒原落日過重城萬里蒼茫感客情鄉思雨中和鴈㫁¶
　秋風江上見人行楓林西入吳江逺驛路東分楚界平¶
　遥望天涯流落久暮雲啼鳥自縦横¶
　¶
　¶
御選明詩巻七十一¶
