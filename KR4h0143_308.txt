# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:49.203277
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選明詩卷一百十一
<pb:KR4h0143_WYG_308-1a>¶
　欽定四庫全書¶
御選明詩巻一百十一¶
　　七言絶句十一¶
　　　戈用泰¶
　　　　煙雨樓¶
　平波四面八窗開盡日笙歌載酒來去矣詩人誰管領¶
　年年煙雨自樓臺¶
　　　章士雅¶
<pb:KR4h0143_WYG_308-1b>¶
　　　　紀懐二首¶
　鳥聲啼散一簾花遙憶春風怨歲華何事半生能薄倖¶
　緑楊深處即為家¶
　江城二月客衣單況是春風十日寒鄉國梅花吹欲盡¶
　不須横笛倚朱闌¶
　　　呉正志¶
　　　　曉霽即事¶
　雨痕收盡亂雲飛溪上青山轉翠微蠶婦不知隄上濕¶
<pb:KR4h0143_WYG_308-2a>¶
採桑踏遍露華歸¶
　　　臨流口占¶
家傍寒塘魚自肥疎罾一試夕陽稀雖然未是忘筌者¶
也免侯門彈鋏歸¶
　　鄭明選¶
　　　憶呉興¶
衢州霜橘紫金苞玉液瓊漿不用調此物逺來三百里¶
香風散滿駱駝橋¶
<pb:KR4h0143_WYG_308-2b>¶
　　　沈長山山莊¶
苦蓼滿汀花映窓蜀山飛過雁雙雙豆棚欹側侵書架¶
梧葉顛狂撲酒缸¶
蓮花兠上草蟲鳴處處村莊白菜生賓雁成行如一字¶
冦鳬作陣似風聲¶
東家園裏撲黄柑西岸墳前種石楠蝘蜓似蛇縁短壁¶
鷺鷀如鶴下澄潭¶
　　王士騏¶
<pb:KR4h0143_WYG_308-3a>¶
　　　送顧太史冊封朝鮮¶
葱秀山頭曉色鮮月明茅屋漢江船登臨縱發揮毫興¶
莫許陪臣有和篇¶
徹天火樹照邊陲軟繡肩輿坐自移到日定知春麥秀¶
請看箕子廟前碑¶
　　　贈别¶
東風吹栁栁成絲細雨釀花花滿枝可惜春光正駘蕩¶
相逢恰是别離時¶
<pb:KR4h0143_WYG_308-3b>¶
　　歸子慕¶
　　　過王世周北城幽居二首¶
溪溪緑樹間紅花道是桃源似若耶西近青山東近郭¶
白雲低處是君家¶
野徑無人芳草春無情獨對野花新老夫自愛東風立¶
蝴蝶嬌痴不畏人¶
　　　北地曉征¶
夜半寒雞不忍聽主人炊熟夢初醒出門不復知南北¶
<pb:KR4h0143_WYG_308-4a>¶
馬上持鞭數七星¶
　　高克正¶
　　　武夷雜詠¶
雨過春朝倍可憐芳菲冉冉片帆前羣仙晞髮知何處¶
花落花開不記年¶
　　畢自嚴¶
　　　塗次詠桃花¶
緑楊春樹䕃芳鄰中有夭桃别樣新馬上不須頻指㸃¶
<pb:KR4h0143_WYG_308-4b>¶
好花應笑白頭人¶
　　石九奏¶
　　　春郊¶
三月長安花正飛長河堤畔栁依依獨憐芳草王孫路¶
立盡東風不肯歸¶
　　李日華¶
　　　贈顧長卿¶
碧梧風葉響虚廊細葛輕含午夜凉不獨疎螢能炤字¶
<pb:KR4h0143_WYG_308-5a>¶
明河高映讀書堂¶
　　　山居絶句¶
雪花撩亂撲春蟲擁褐單牀睡思濃夢裏一聲聞折竹¶
呼童亟徙小盆松¶
四月雨晴山路香松花洒地鶴翎黄輕衫短笠荷鉏去¶
斸得青芝一尺長¶
　　　贈維揚王孝廉中𤣥¶
蕪城春雨漲江沙沙上紅樓映逺花一抹濃烟萬株栁¶
<pb:KR4h0143_WYG_308-5b>¶
紫騮嘶入玉鈎斜¶
　　　贈陳禹玉¶
木蘭零落海棠殘風雨蕭蕭欲釀寒花氣曉來渾不定¶
暗隨春夢到江干¶
　　謝肇淛¶
　　　錢唐逢康元龍¶
黄梅細雨暗江闗我入西呉君欲還馬上相逢須盡醉¶
明朝知隔幾重山¶
<pb:KR4h0143_WYG_308-6a>¶
　　　聞鐘寄曽人倩¶
十年去國夢滄浪夜夜鐘聲似上陽謾憶長安驅馬伴¶
東華門外月如霜¶
　　　雨中度北峽闗¶
溪流屈曲路巉巉細雨斜風轉不堪惟有馬頭雲霧裡¶
青山一片似江南¶
　　　渡汶河¶
霜飛月落野雞啼霧鎖長林水拍堤夾岸人家寒未起¶
<pb:KR4h0143_WYG_308-6b>¶
孤舟已過汶河西¶
　　　淮上重送永奉¶
輕黄栁色緑烟含欲折行人自不堪兩岸梨花寒食雨¶
孤舟今夜泊淮南¶
　　　夢作¶
白鶴屏寒月影稀水精簾巻篆烟微生憎栁絮如蝴蝶¶
撩亂春愁處處飛¶
　　　春日溯汶河作¶
<pb:KR4h0143_WYG_308-7a>¶
東風殘雪繫蘭撓滿目山川對寂寥記得門前春水滿¶
美人蕉壓赤闌橋¶
　　　葛陽道中雜詩二首¶
雨中新水漲平沙芳草連天鳥道斜隔水松門人不閉¶
斷橋流水紫藤花¶
烏桕成林稻滿畦新篘白酒配黄雞老農醉臥無人喚¶
日落子規頭上啼¶
　　　桃源道中¶
<pb:KR4h0143_WYG_308-7b>¶
春風籬落酒旗閒流水桃花映碧山寄語漁郎莫深去¶
洞中未必勝人間¶
　　鄧原岳¶
　　　江上别徐惟和兄弟¶
驛路風吹楊栁枝江雲江草不勝悲也知逺道終須别¶
借得離筵駐片時¶
　　陳价夫¶
　　　將至珠崖過迴風嶺即事¶
<pb:KR4h0143_WYG_308-8a>¶
瓊南漠漠海雲西瘴嶺秋風客路迷澗水松蘿猿共飲¶
夕陽煙樹鳥空啼¶
黎人射鹿歸深洞越女乘牛度晚溪更欲摩崖書别恨¶
古苔封盡不堪題¶
　　陳薦夫¶
　　　寄懐王震夫客蜀¶
卭郲東望草離離峽口春歸未有期懐古思郷兩行淚¶
豈堪同在聽猿時¶
<pb:KR4h0143_WYG_308-8b>¶
　　　宿大横驛¶
不堪水驛與山程愁聽清猿過五更歸夢欲尋南路去¶
門前又有馬蹄聲¶
　　丁肇亨¶
　　　立秋¶
一葉初飄六月秋終宵雨㵼火西流夕陽弄影輕煙暝¶
卧聽鄰砧不耐愁¶
　　湯賓尹¶
<pb:KR4h0143_WYG_308-9a>¶
　　　梅泉二首¶
何處西方有美人貌中風雪意中春尋常摸索無縁得¶
忽漫相逢野水濱¶
寒水泠泠駐碧潭悠悠香韻鼻端參月明繚繞羅浮夢¶
合向其中置睡菴¶
　　王思任¶
　　　勺園¶
纔辭帝里入風煙處處亭臺鏡裏天夢到江南深樹底¶
<pb:KR4h0143_WYG_308-9b>¶
呉兒歌板放秋船¶
　　沈&KR3733;¶
　　　漂母¶
偶然一飯進王孫荅贈千金未足論何事怨家還報德¶
淮隂年少亦推恩¶
　　曹學佺¶
　　　留别金陵¶
微月斜陽影已低風霜四起夕淒淒烏生兩翼不飛去¶
<pb:KR4h0143_WYG_308-10a>¶
只在白門城上啼¶
　　　除夕柬非熊茂之¶
度嶺穿林境孰如懐人遙望片雲居應知寂寞禪關裡¶
一樹梅花共嵗除¶
　　　板橋¶
兩岸人家傍栁條𤣥暉遺跡自蕭蕭曽為一夜青山客¶
未得無情過板橋¶
　　　清溪朱邑宰里人也以荔枝名緑扶包者見餉¶
<pb:KR4h0143_WYG_308-10b>¶
三灣亭子寄山㘭夾樹人家似鳥巢謾說故鄉相見好¶
荔支先餉緑扶包¶
　　顧起元¶
　　　曉行道中¶
曉風蕭颯度疎楊此日闗山别恨長試聽高城吹畫角¶
秋河不動月如霜¶
　　　靈濟宫¶
星幢霞斾晝繽紛十二瓊樓駐彩雲鸞鶴紫笙時上下¶
<pb:KR4h0143_WYG_308-11a>¶
步虚雙引玉晨君¶
　　陳邦瞻¶
　　　後湖看荷花¶
緑水紅蕖欲斷腸可憐秋色似横塘晚風不見木蘭枻¶
明月無人花自香¶
　　袁世振¶
　　　無題¶
飯罷開門看晚天斜陽依舊送鳴蟬回頭失却從前路¶
<pb:KR4h0143_WYG_308-11b>¶
徵逐香蘺三十年¶
　　董應舉¶
　　　金山作¶
南條一線自峨岷拆楚分呉劃斷天獨有妙高臺上月¶
不為南北隔風烟¶
　　何棟如¶
　　　午日秦淮雜詠¶
深潭日落停舟滿高栁橋迴夾岸齊燈影不分波上下¶
<pb:KR4h0143_WYG_308-12a>¶
人聲莫辨水東西¶
　　范鳳翼¶
　　　秋日渡江¶
𤓰渚輕舠破浪風金焦山麓亂流中秋高不避波濤險¶
欲看江南柿葉紅¶
　　　田居¶
夜來霖雨足西莊薄醉攜童看插秧岸樹成行霑濕重¶
低枝壓帽棗花香¶
<pb:KR4h0143_WYG_308-12b>¶
　　　退園即事¶
遲日偷閒一舉巵流光堪惜更堪悲䑕姑開遍春餘幾¶
為倩封姨且莫吹¶
螺髻江干蘸碧濃近來老眼漸朦朧何當吹却前谿樹¶
送出欄頭幾片峯¶
　　鄧雲霄¶
　　　隄上行¶
萬井樓臺落鏡中環堤處處小橋通呉娃慣蕩蓮舟劇¶
<pb:KR4h0143_WYG_308-13a>¶
水淺沙明不畏風¶
　　黄汝亭¶
　　　寄家書口占¶
栁岸風來九月秋片帆一夕過揚州鄉心無限書難盡¶
殘吹數聲移晚舟¶
　　　樵風涇¶
水南門外耶溪東多少遊人棹短篷一自仙郎移羽箭¶
晚風歸去趂樵風¶
<pb:KR4h0143_WYG_308-13b>¶
　　　送張肅之歸山隂¶
青溪明月碧梧林一片秋光蕩逺岑正好邀歡歌子夜¶
不堪雪棹入山隂¶
　　阮自華¶
　　　江南¶
雪邊畫閣幾時春遙映江南栁色新立馬長干愁不折¶
無因寄與望中人¶
　　曹徵庸¶
<pb:KR4h0143_WYG_308-14a>¶
　　　南康官舍¶
偶住江城池上亭長松苦竹伴餘清墻西秋色斜陽外¶
截得廬山一角明¶
　　張以誠¶
　　　贈蕭大將軍移鎮漁陽¶
鳴沙城北接雲中千里飛狐一道通十萬健兒齊上馬¶
旌旗獵獵動秋風¶
　　王衡¶
<pb:KR4h0143_WYG_308-14b>¶
　　　支硎山口占¶
曉山煙重暮山開石馬三朝半緑苔掃得墓門清似水¶
梅花昨夜又飛來¶
　　　花朝¶
晴煙膏露若為容躑躅香苞望曉紅莫怨五更風色惡¶
開花原是落花風¶
　　　送范長白東歸余亦後此歸矣¶
六街燈火栁煙霏紅入東山舊舞衣為語青城歸去鶴¶
<pb:KR4h0143_WYG_308-15a>¶
弓彎如月背人飛¶
　　　池上即事¶
含情落葉已繽紛深轉歌喉齒未分橋上玉人真咫尺¶
簫聲似隔數重雲¶
　　熊明遇¶
　　　詠藕¶
秋深素節出汚池渾似江梅雪裡枝拾取寒香清浸月¶
仙人掌上露凝時¶
<pb:KR4h0143_WYG_308-15b>¶
尋芳人盡看荷花蕩漾荷珠照曉霞菂藶紫苞新採後¶
西風剪出玉槎牙¶
　　　釣舟¶
竹竿溪上釣魚舟洞口桃花信水流曉月半輪新雨霽¶
春山缺處是嚴州¶
　　公鼐¶
　　　習家池¶
峴首岧嶤漢水長習家煙樹野亭荒羊公流涕山公醉¶
<pb:KR4h0143_WYG_308-16a>¶
並立殘碑卧夕陽¶
　　　明湖獨眺¶
窄岸平橋萬栁斜半城春水半人家東風吹雨宵來急¶
一片鄉心到海涯¶
　　　南樓¶
十二樓開列玉京分明天上落層城檐前寂寂三珠樹¶
半夜鶴飛枝上鳴¶
　　　掖縣道中¶
<pb:KR4h0143_WYG_308-16b>¶
齊疆行盡海雲生處處看山自問名麥秀漸漸桑柘緑¶
馬頭不見曲侯城¶
　　董光宏¶
　　　許昌道中¶
青郊小雨裛游塵正是芳菲一半春花栁故園應共笑¶
主人嵗嵗作行人¶
　　雷思霈¶
　　　贈劉七¶
<pb:KR4h0143_WYG_308-17a>¶
劉郎讀書王郎館酒到看花興到詩無事過余談竟日¶
竹邊雙雀立多時¶
　　袁懋謙¶
　　　同年郭太素從廣陵攜姬人為白下之游賦别¶
白門花月可憐宵宛轉朱欄映畫橋怪得彩雲飛不散¶
玉人新度廣陵簫¶
　　劉宗周¶
　　　陽榖道中辭春¶
<pb:KR4h0143_WYG_308-17b>¶
春入桃源許避秦乾坤投爾乞閒身不知嵗月隨流水¶
一任鶯花綣主人¶
北來山色初如黛一半春前送客還黄石不知何處是¶
教人指點榖成山¶
　　　除夕示敬伯¶
曉日離離桂影斜一聲寒陣起棲鴉客情只坐殘書好¶
莫問他鄉度嵗華¶
　　　别雲門¶
<pb:KR4h0143_WYG_308-18a>¶
百尺溪頭纜竹船溪雲送别寺門前平生最是多情處¶
只恐山僧似太顛¶
　　徐禎稷¶
　　　浦口望金陵¶
千金紫陌駐遊驂繡閣銀燈酒半酣十四年來魂夢斷¶
今朝江北望江南¶
　　徐冽¶
　　　夜坐對酒¶
<pb:KR4h0143_WYG_308-18b>¶
松醪初熟甕生香數盞醺然對夜凉好拂桃笙魂夢穏¶
月斜桐樹影初長¶
已許侯封在醉鄉百年須醉萬千場不嫌醉裏疎狂發¶
自是先生醒更狂¶
　　張鼐¶
　　　夜坐¶
香浮簾外疑花笑影到窓前喜月來獨有苦吟人未睡¶
三更移步點蒼苔¶
<pb:KR4h0143_WYG_308-19a>¶
　　　睡起¶
乳燕自來花不語沙鷗尋伴水常閒覺來睡眼糢糊處¶
半枕白雲半枕山¶
　　　野竹¶
何處小橋繞緑水誰家茅屋挂青山逢人若問桃源路¶
半在斜陽花塢間¶
　　　為沈㓜玉題美人採花圗¶
朝籠輕靄暮籠霞春入歌樓第幾家逐伴女郎來鬬草¶
<pb:KR4h0143_WYG_308-19b>¶
數聲啼鳥滿園花¶
鶯啼深樹燕還樓晴日花香滿院浮笑折一枝迎玉輦¶
春風早到殿西頭¶
　　　題畫扇¶
小橋流水帶垂楊倚仗柴門看夕陽淺色白雲濃色翠¶
曉山一抹幾般粧¶
　　沈珣¶
　　　鄚州道中¶
<pb:KR4h0143_WYG_308-20a>¶
鄚州城北水連空蘋葉荷花處處風無數沙鷗飛上下¶
馬頭仿彿見江東¶
　　　女郎綺生卜居江上¶
窈窕紅樓隔舊京重簾瑟瑟擁雕楹樓前咫尺官橋路¶
認得蕭郎白馬聲¶
　　楊鶴¶
　　　與丁唯一(有序/)　(録一首/)¶
　　唯一余同社也聞余被逮自里門跋涉數千里來¶
<pb:KR4h0143_WYG_308-20b>¶
　　都門相省出獄後復同策驢南還感而贈之¶
故人日夜望金雞不信君恩早放霓並馬緑楊沽酒處¶
春風一路聽黄鸝¶
　　孫承宗¶
　　　二月聞雁¶
九月邊庭無雁來闗門不逐雁門開春來塞上希矰繳¶
花信風前一一回¶
　　　缾花¶
<pb:KR4h0143_WYG_308-21a>¶
高牙風峭㦸枝寒杏蕋新香春未闌却憶韋家花樹㑹¶
闗城初向一缾看¶
　　　閱弓箭手¶
三年又見栁依依細栁營中剗栁歸却喜丹臺新燕子¶
學成白羽水平飛¶
　　　送友人¶
山城吹角月婆娑一派秋聲向客多已是愁中聽不得¶
那堪重唱渭城歌¶
<pb:KR4h0143_WYG_308-21b>¶
　　　閒圃¶
閒身終日比雲閒不是秋風棲碧山却訝枝頭雙白鳥¶
夕陽飛倦未知還¶
　　　秋日飲甯氏水亭¶
孤閣臨流混太清煙波渺渺抱重城西風莫巻枯荷盡¶
醉客重來聽雨聲¶
　　　中右所不寐¶
滿城鈴柝夜如何檐馬西風攪夢多白髮蕭蕭人不寐¶
<pb:KR4h0143_WYG_308-22a>¶
半規新月照沙河¶
　　李流芳¶
　　　送汪伯昭遊白門伯昭將自京口至棲霞寺因¶
　　　憶舊逰走筆得四絶句(録二首/)¶
雞籠山閣舊居停曲檻迴廊幾度經最是城隂秋望好¶
覆舟遙接蔣山青(覆舟山在/雞籠之前)¶
鼓樓岡下路高低處處蘿墻映竹畦記得清涼留宿夜¶
香燈貝葉雨窓西(丙午余與仲和寓清涼寺伯昭/自雞籠策蹇相訪值雨留宿)¶
<pb:KR4h0143_WYG_308-22b>¶
　　　滕縣道中¶
山欲開雲栁乍風杜梨花白小桃紅三年三月官橋路¶
策蹇經過似夢中¶
　　　玉岑間行口占¶
玉岑山脚水瀠洄寒日暉暉下稻堆穿過松岡尋法相¶
滿空黄葉打頭來¶
　　　雨中看梅西磧即事¶
邨園門巷逐花低藤蔓桑條咫尺迷花底泉聲認歸路¶
<pb:KR4h0143_WYG_308-23a>¶
沿流直到石橋西¶
　　　題畫似雪嶠師¶
千峰頂上只通雲一水人家别有村直到前山蘭若路¶
清鐘落日不逢君¶
　　唐時升¶
　　　田家即事¶
楝花簌簌栁毶毶犬吠西鄰餉麥蠶雨過木綿齊放葉¶
相邀作社到城南¶
<pb:KR4h0143_WYG_308-23b>¶
新成燕麥欲相扶風急高楊落乳烏社酒醒來人寂寂¶
紫桐花下數雞雛¶
　　　舟中即事¶
風捲黄河兩岸沙中流艇子一時斜故園栁絮應飛盡¶
河北行人見雪花¶
　　婁堅¶
　　　聞禽閣絶句為顧學憲賦¶
小閣深深曲徑開竹光長送午隂來主人蹔遣清商歇¶
<pb:KR4h0143_WYG_308-24a>¶
别有幽禽勸酒盃¶
鳥啼何處最闗情不是啼時分外清酒醒閣中聞喚起¶
為驚殘月半窓明¶
　　　婁塘里桃蹊即事三首¶
迎潮小艇漉魚蝦臨水居人引釣車不怕桃源迷處所¶
潮回應帶樹頭花¶
雨洗燕脂風捲霞醒來零落醉時花殘樽好為輕隂盡¶
一片澄波隔絳紗¶
<pb:KR4h0143_WYG_308-24b>¶
無數亂紅看不足碧潭還對一枝斜春光欲去誰留得¶
水面浮來幾落花¶
　　程嘉燧¶
　　　水上倡樓¶
水樹風帆隠伎樓微明逺岸濁河流也知一望堪腸斷¶
暮雨無人在上頭¶
　　　虎丘¶
風散桐花松月開上方樓殿踏歌來攜將蘆管新調曲¶
<pb:KR4h0143_WYG_308-25a>¶
吹向生公舊講臺¶
　　　𤓰洲渡頭風雪欲回南岸不得¶
平分南北是江流南岸相期北岸留惟有寒風吹向北¶
為君留客醉𤓰洲¶
　　　曲中聽黄問琴歌分韻八首¶
夜掃歌樓集鈿車白頭占曲㸃紅牙梁間三日餘音在¶
偷得新腔遍狹邪(牙字/)¶
初學鶯簧響露梢還疑鳳吹拂雲旓金屏笑劇如花女¶
<pb:KR4h0143_WYG_308-25b>¶
紅豆慿將記曲抛(抛字/)¶
莫論歌難聽亦稀坐中有客欲沾衣不看天上行雲駐¶
試辨林端木葉飛(飛字/)¶
曽憐古調背同時廿載心期老曲師為是唱情聽不得¶
髩邊先著幾莖絲(絲字/)¶
歌郎酒客盡知名畫燭紅妝作隊迎檐竹蕭蕭香閣裡¶
花藂十月坐流鶯(鶯字/)¶
緩節安歌妙入神玉盤鈴走串珠勻小姬情事防人覺¶
<pb:KR4h0143_WYG_308-26a>¶
挽著雙蛾不肯顰(顰字/)¶
輕染鴉黄拂髻鬟鶯雛巧笑鬬雙彎不知水調聲能苦¶
蹙損横波一寸山(彎字/)¶
十分飛盞任君銜四座無聲罷酒監更請白頭歌一曲¶
不須看舞趁羅衫(監字/)¶
　　　許敬韋白下寄丙午所畫秦淮秋雨索題¶
六年光景未題詩畫得如塵似夢時斷雨濕雲休細看¶
看來容易髩成絲¶
<pb:KR4h0143_WYG_308-26b>¶
　　　登樓¶
少小聽歌怕唱愁一聲楚尾與呉頭如今身在傷心地¶
但見春光莫上樓¶
　　　題畫¶
客路無媒類轉蓬人間薄命是丹楓胭脂縱似桃花色¶
難挽春光二月紅(比玉畫霜葉紅於/二月花索詩與妓)¶
　　陳繼儒¶
　　　余嘗過一山鄰老而嗜花紅紫映户弄孫負日¶
<pb:KR4h0143_WYG_308-27a>¶
　　　使人不復知有城居車馬之閙贈以詩¶
有箇小扉松下開堂前蔬藥繞畦栽老翁抱孫不抱甕¶
剛欲灌花山雨來¶
　　　村居¶
青草湖邊白石西花籬茅屋酒帘低來來去去雙黄鳥¶
不到濃隂不肯啼¶
　　沈聖岐¶
　　　送閔昭余出守漳南¶
<pb:KR4h0143_WYG_308-27b>¶
閩南虎竹三千里苕水漁村二十年别後相思夢何處¶
刺桐花發海雲邊¶
　　　即事送呉翁晉¶
百尺飛絲送栁花青春欲暮未還家揚鞭忽到鳴筝處¶
一笑初停白鼻騧¶
　　姚祚瑞¶
　　　春閨¶
薄暮輕寒入綺疏海棠春去落紅疎微風吹動鞦韆索¶
<pb:KR4h0143_WYG_308-28a>¶
愁在高樓明月初¶
細草無人緑自勻野花隨意逐芳津斜風小艇寒烟外¶
春在前溪寂寞濱¶
　　鍾惺¶
　　　桃源詞¶
商山海上半秦民何獨桃源是避秦滿洞仙人一漁子¶
翻疑漁子是仙人¶
　　譚元春¶
<pb:KR4h0143_WYG_308-28b>¶
　　　岳麓山下送周宜一還棹¶
維舟栁港愛山邊笑語紛紛就醉眠昨日荼䕷黄一架¶
送君心到野塘天¶
　　王志堅¶
　　　送陳獻甫之雲棲¶
寳刀隴上日初沉壁觀峯前雲正深四十八聲清夜發¶
教人失却少年心¶
　　尹嘉賓¶
<pb:KR4h0143_WYG_308-29a>¶
　　　寄破山樵者李超無¶
結隠深隨麋鹿羣上方鐘磬斷知聞空山嵗晚多氷雪¶
若箇峯頭踏凍雲¶
　　　江上雜詠三首¶
河豚雪後春還淺刀鱭風來水已波攜酒江邊吹笛坐¶
那山今日出雲多¶
杏花淡淡栁絲絲畫舸春江聽雨時漸捲鶴洲江色紫¶
沙鷗睡著不曽知¶
<pb:KR4h0143_WYG_308-29b>¶
　　王象春¶
　　　石城月¶
金陵王氣未曽消水泊秦淮江上潮月到石頭城下好¶
碧雲紅樹聽吹簫¶
　　　山家¶
山家香穄飽椿芽雨歇籬傍自種花割麥績麻旋剥棗¶
一年三度坐牛車¶
　　陳翼飛¶
<pb:KR4h0143_WYG_308-30a>¶
　　　上元夜别¶
金雁欹斜記昔年輕籠慢撚最堪憐四條絃索無端絶¶
一夕春風也颯然¶
　　　荔枝詞¶
梧州四月火山紅南海丹時黄雀風不及閩中焦核好¶
定應饞殺葛仙翁¶
　　朱大啟¶
　　　黄巖道中¶
<pb:KR4h0143_WYG_308-30b>¶
萬樹棃雲白滿山桃花幾㸃破紅顔春風盡日黄巖裡¶
數遍峯頭不肯還¶
　　　寓龍灣清明日同張明宇踏青思鄉¶
登臨徙倚總闗情歸卧空齋鳩對鳴宻雨吹風燈欲暗¶
不堪清夜踏歌聲¶
　　　題集影閣¶
朱檻臨流映碧天參差竹樹落霞邊隔溪倒插峯頭月¶
一枕殘書抱影眠¶
<pb:KR4h0143_WYG_308-31a>¶
　　郭忠宁¶
　　　渡江¶
飄然一棹泝空明日午春潮尚未生回首江南増客戀¶
新晴鐘鼔潤州城¶
　　楊嗣昌¶
　　　江陵曉渡¶
寒日汀洲煙霧輕古堤疎栁隔江明漁歌唱到無人處¶
逺雁微波相映聲¶
<pb:KR4h0143_WYG_308-31b>¶
　　陸夢龍¶
　　　宿東林寺¶
禪房獨樹鳥争棲月色冥濛霧漸迷曉起不知山路滑¶
西風吹雨過前谿¶
　　李衷純¶
　　　順昌道中¶
山如眉黛水如羅谿上人家繡户多十五小姬催客醉¶
銀筝彈出伯勞歌¶
<pb:KR4h0143_WYG_308-32a>¶
　　聞啟祥¶
　　　同䫇公游西山¶
青龍橋外栁如煙一片西湖一帶泉恰似江南三月景¶
可憐有水只無船¶
　　呉伯與¶
　　　水碓¶
白石青泉盡日舂餘音一片和疎鐘巖花亂逐前溪落¶
點破春雲第幾重¶
<pb:KR4h0143_WYG_308-32b>¶
　　范景文¶
　　　阻風夜泊¶
橈停月落暗江灘何處吹帆夜未眠自是隨風儂不慣¶
乗流莫怨下來船¶
　　吕維祺¶
　　　春日范質公寄詩奉和¶
記得來年對酒餘小窗拈韻看盆魚自從忙到春光了¶
腸斷東風半紙書¶
<pb:KR4h0143_WYG_308-33a>¶
憐春春望望東溟一泒雲煙畫不成尋到武陵花放處¶
漁郎可是便無情¶
　　　午睡¶
晴日落花花更開半牆新栁帶煙來可憐春色偏宜睡¶
不是流鶯唤不回¶
　　劉榮嗣¶
　　　題畫二首¶
老去登臨怯杖藤好山不上最高層疎松幾樹斜陽裡¶
<pb:KR4h0143_WYG_308-33b>¶
閒看巖前掃葉僧¶
灌木隂隂溪水斜溪頭鷗鷺浴晴沙春潮退後風生急¶
魚網船梢挂落花¶
　　方孔炤¶
　　　天池寺文殊臺¶
鐵船欲渡石門曉秋光何事閒雲繞忽然霽色送東林¶
影子蓮花開未了¶
　　曹履吉¶
<pb:KR4h0143_WYG_308-34a>¶
　　　藏雲晚步¶
淺深叢緑隠僧迦雨過新泉出徑斜獨倚山門看歸鳥¶
幾羣揉落白桐花¶
　　萬燝¶
　　　修竹¶
琅玕千畝拂雲齊日影參差亂渭溪但恐玉簫風過弄¶
夜來驚散鳳凰棲¶
　　朱泰禎¶
<pb:KR4h0143_WYG_308-34b>¶
　　　睡鴨¶
緑萍掃罷栁梢齊疎雨斜陽思轉迷此際池塘眠正穏¶
風花吹夢過橋西¶
　　黄尊素¶
　　　馬上¶
層氷積雪逗村家半去春光栁未芽一日鳴驄南陌上¶
黄鸝已鬧杏頭花¶
　　　秋浦草¶
<pb:KR4h0143_WYG_308-35a>¶
江城三月緑迢迢一片新煙帶雨嬌送盡王孫何限意¶
偏留明月伴中宵¶
　　黄承昊¶
　　　過長溝見蜀山湖荷花沿隄二十里有作¶
雲山渺渺水滺滺香滿長堤物外秋只少若耶溪上女¶
乗潮一弄採蓮舟¶
　　阮大鋮¶
　　　偶過長板橋感舊¶
<pb:KR4h0143_WYG_308-35b>¶
秦淮何處饒寒色長板荒橋霜草多惟有春風寄樊口¶
當筵能唱隔江歌¶
　　　雷塘¶
雷塘無限白楊花寒食西風集暮鴉莫向舊堤窺栁色¶
春鋤争上玉鈎斜¶
　　姚希孟¶
　　　秋感¶
秋容已到菊花枝閉户蕭然誦楚詞憔悴江蘺人不見¶
<pb:KR4h0143_WYG_308-36a>¶
滿庭凉月照相思¶
　　侯恪¶
　　　送陳集生使南海¶
鳳闕春深栁乍齊王孫臺畔草萋萋看君絳節天南去¶
驛路晴花送馬蹄¶
　　張瑋¶
　　　嘿思仲先約過詹所茶山園以事不偕小詩代¶
　　　訊¶
<pb:KR4h0143_WYG_308-36b>¶
一徑寒雲似練開茶煙起處小車來獨憐久病閒雙屐¶
不踏孤山十畝苔¶
　　𤣥默¶
　　　泥溝驛¶
寒雲漠漠月初彎村舍無人户早闗十二樓中愁積雪¶
不知人在賀蘭山¶
　　馬任逺¶
　　　抵蘇州¶
<pb:KR4h0143_WYG_308-37a>¶
酒醒夢斷旅帆孤逺岸晴波戲浴鳬橋過横塘聞犬吠¶
緑楊影裡是姑蘇¶
　　蔡懋德¶
　　　見雁懐人¶
蜀水初來雁影新蘆花不肯厭秋貧瀟湘此去無多路¶
未有沙鷗作主人¶
　　毛以煃¶
　　　山隂王伯良久滯京師却寄¶
<pb:KR4h0143_WYG_308-37b>¶
蛾眉十樣逐時新不是東鄰亦效顰況是浣紗溪上客¶
那能不憶浣紗人¶
　　張可大¶
　　　泛海¶
到處啼鶯倚棹歌客懷偏向布帆多黄雲飛盡天如洗¶
鰲背山前萬頃波¶
　　莫是龍¶
　　　出都逢馮元成駕部道上言别¶
<pb:KR4h0143_WYG_308-38a>¶
試看歸雁與征鴻君自西飛我自東立馬道傍無一語¶
祗因雙淚洒西風¶
　　　聞馮咸甫游太山詩以贈之¶
平生瓢笠興何長游到名山喜欲狂日觀峯頭聞叫嘯¶
日窮雲海見扶桑¶
　　朱茂時¶
　　　茌平道中¶
殘星數點照人行撲面涼沙惹去塵回首鵲華山盡失¶
<pb:KR4h0143_WYG_308-38b>¶
又騎羸馬過茌平¶
　　顧斗英¶
　　　秦淮小姬¶
一片春山乍學描纒頭初試紫霞綃章臺無數青青栁¶
最惹東風是嫩條¶
　　鄔佐卿¶
　　　宫詞¶
複道傳呼御輦過遙聞仙樂動雲和黄金縱買長門賦¶
<pb:KR4h0143_WYG_308-39a>¶
逝水終慚太液波¶
　　沈泰鴻¶
　　　春思¶
亂水浮花正掩門花神零落未招魂春心不與春光盡¶
細向羅衫覓酒痕¶
淚灑梨雲作雨痕半生春事不堪論遊絲怪底無拘束¶
逢著花枝便斷魂¶
　　　長安雨後¶
<pb:KR4h0143_WYG_308-39b>¶
京塵行處是風煙春曉常疑欲暮天惟有濯枝新雨後¶
江南無夢也泠然¶
　　黄繼立¶
　　　初夏¶
楊花初點渡頭萍十姊妹花紅滿屏門前忽見漁舟過¶
風送鸕鷀一陣腥¶
　　龔朂¶
　　　立秋¶
<pb:KR4h0143_WYG_308-40a>¶
煙雲黯慘仲宣樓荏苒年華逝水流白首鄉山千里外¶
滿城風雨又新秋¶
　　黄時¶
　　　孟嘗君養士處¶
官橋垂栁嬝闌干古薛遺墟駐馬看食客三千容易散¶
至今惟說一馮驩¶
　　李德繼¶
　　　懷包參軍¶
<pb:KR4h0143_WYG_308-40b>¶
極目西來山色秋但聞長笛不勝愁故人家在清江上¶
潮滿門前月滿樓¶
　　田藝蘅¶
　　　月夜即席示座客¶
雲散江城玉漏遙月華浮動可憐宵停歌不飲君何待¶
試問當年李玉簫(玉簫蜀宫人愛唱王衍宫詞月華如/水浸宫殿有酒不醉真癡人之句)¶
　　謝三秀¶
　　　題趙文度畫西溪梅花¶
<pb:KR4h0143_WYG_308-41a>¶
欲雪不雪天淒淒南枝北枝開漸齊因訪梅花過橋去¶
始知春在西溪西¶
　　吳稼竳¶
　　　代寄徐仲容¶
秋雨疎疎滴井梧風吹妾夢到東吳生來自恨青谿近¶
獨處無郎似小姑¶
　　　春夢¶
羣書一束枕山楹殘雪融檐作雨聲春夢不隨春水慢¶
<pb:KR4h0143_WYG_308-41b>¶
片時還到闔閭城¶
　　薛文炳¶
　　　閒居雜興¶
最愛江南小滿天櫻桃爛熟海魚鮮一聲布榖啼殘雨¶
松影半簾山日懸¶
　　呉元樂¶
　　　湖上憶别¶
河橋三月水平津兩岸輕波漾緑蘋曾向此中傷逺别¶
<pb:KR4h0143_WYG_308-42a>¶
　故人今隔幾回春¶
　¶
　¶
　¶
　¶
　¶
　¶
　¶
<pb:KR4h0143_WYG_308-42b>¶
　¶
　¶
　¶
　¶
　¶
　¶
　¶
御選明詩巻一百十一¶
