# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:42.657624
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選元詩卷六十
<pb:KR4h0143_WYG_168-1a>¶
　欽定四庫全書¶
御選元詩巻六十¶
　　七言律詩十八¶
　　　明本¶
　　　　船居¶
　世情何事日羈縻做箇船居任所之豈是畸孤人共棄¶
　都縁疎拙分相宜漏篷不礙當空挂短櫂何妨近岸移¶
　佛地也知無用處從教日炙與風吹¶
<pb:KR4h0143_WYG_168-1b>¶
　水光沈碧駕船時疑是登天不用梯魚影暗隨篷影動¶
　鴈聲遥與櫓聲齊幾回待月停梅北或只和煙繫栁西¶
　萬里任教湖海闊放行收住不曽迷¶
　人在船中船在水水無不在放船行藕塘狹處抛篙直¶
　荻岸深時打櫂横千里溪山隨指顧一川風月任逢迎¶
　普通年外乗蘆者未必曽知有此情¶
　一缾一盋寓輕舟溪北溪南自去留幾逐斷雲藏野壑¶
　或因明月過滄洲世波汨汨難同轍人海滔滔孰共流¶
<pb:KR4h0143_WYG_168-2a>¶
日暮水天同一色且將移泊古灘頭¶
　　　山居¶
胸中何愛復何憎自媿人前百不能旋拾斷雲修破衲¶
髙攀危磴閣枯藤千峰環繞半間屋萬境空閒一箇僧¶
除此現成公案外且無佛法繼傳燈¶
數朶竒峰列畫屏參差泉石暢幽情青茅旋㔶尖頭屋¶
黄葉頻煨折脚鐺雲合暮山千種態鳥啼春樹百般聲¶
世間出世閒消息不用安排總現成¶
<pb:KR4h0143_WYG_168-2b>¶
見山渾不厭居山就樹誅茅縳半間對竹忽驚禪影瘦¶
倚松殊覺老心閒束腰嬾用三條篾扣已誰叅一字闗¶
幸有埋塵甎子在待磨成鏡照空顔¶
頭陀真趣在山林世上誰人識此心火宿篆盤煙寂寂¶
雲開窗檻月沈沈崖懸有軸長生畫瀑響無絃太古琴¶
不假修治常具足未知歸者謾追尋¶
　　　水居¶
道人孤寂任棲遲跡寄湖村白水西四壁煙昬茅宇窄¶
<pb:KR4h0143_WYG_168-3a>¶
一天霜重板橋低驚濤拍岸明生滅止水涵空示悟迷¶
萬象平沈心自照波光常與月輪齊¶
水邊活計最天然物外相忘事事便門栁每招黄蝶舞¶
岸莎常襯白鷗眠雨蒸荷葉香浮屋風攪蘆花雪滿船¶
不動舌根談實相客來何必豎空拳¶
縛箇茅菴際水涯現成景致一何奢野塘水合魚叢密¶
逺浦風髙鴈陣斜道在目前安用覓法非心外不須誇¶
一聲鐵笛滄浪裏煙樹依依接暮霞¶
<pb:KR4h0143_WYG_168-3b>¶
年晩那能與世期水雲深處分相宜茭蒲繞屋供晨爨¶
菱藕堆盤代午炊老岸欲隨添野葑廢塘將種補新泥¶
無心道者何多事也要消閒十二時¶
水國菴居最寂寥世塗何事苦相招去村十里無行路¶
隔岸三家有斷橋數㸃鴉聲迎暮雨一行魚影漲春潮¶
陳年佛法從教爛豈是頭陀嬾折腰¶
　　　次韻瀋王題真際亭¶
髙亭結構標真際體共雲林一様閒山勢倚天忘突兀¶
<pb:KR4h0143_WYG_168-4a>¶
水聲投澗自潺湲伽陀迥出言詞外海印髙懸宇宙間¶
佇看凭䦨人獨醒又添公案入禪闗¶
　　　梅花和馮學士海粟作¶
見非恍惚夢非神雪後霜前分外真疎影暗消三弄月¶
半聨淒斷獨吟人嵗寒揺落孤根在江驛荒凉往事塵¶
碎嚼幽香清可挹玉奴無復更臨春¶
眼花落井眩雙神雪步迢迢見欲真澹墨畫圖横玉影¶
黄昏庭院倚闌人唾絨猶認窗間跡啼粉空餘鏡面塵¶
<pb:KR4h0143_WYG_168-4b>¶
消得黄金鑄成屋年年雪裏貯芳春¶
水中仙子鏡中神夜夜相攜入夢真隴鴈哀殘埋玉地¶
朔風吹老弄蟾人寒添灞上雙睂凍愁壓江南幾屐塵¶
雪裏不嫌情味苦一枝占斷九州春¶
横影伶仃似有神半清淺處獨呈真數枝沖澹晩唐句¶
一種孤髙東晉人上苑清房誰耐雪廬山玉峽肯蒙塵¶
是中天趣那能識惜被東風漏洩春¶
　　　題金山寺¶
<pb:KR4h0143_WYG_168-5a>¶
半江湧出金山寺一簇樓臺兩岸船月到中宵成白晝¶
浪翻平地作青天塔鈴自觸㣲風語灘石長磨細浪圓¶
龍化楚人來聴法手擎珠獻不論錢¶
　　行端¶
　　　山居¶
山木交柯莎滿庭馬蹄且不汚巖扃篝燈對雪坐吟偈¶
擁裓遶泉行課經睡少每知茶有驗病多常怪藥無靈¶
金園一嵗一牢落誰似孤松長自青¶
<pb:KR4h0143_WYG_168-5b>¶
　　　題飛鳴宿食鴈圖¶
年去年來無定年中郎何處有書傳影横薊北月連塞¶
聲斷衡陽霜滿天雨暗荻花愁晩渚露香菰米落秋田¶
平生千里與萬里塵世網羅空自纒¶
　　祖銘¶
　　　南屏雨中¶
五月雨聲連六月南屏雲氣擁柴扉林巒有穴山精出¶
巖谷無人石燕飛詩句偶從行處得家鄉多在夢中歸¶
<pb:KR4h0143_WYG_168-6a>¶
曉来杖䇿湖頭去春水溶溶没釣磯¶
　　　次韻免原懐徑山¶
蒼蒼喬木五峰齊十載江湖憶舊棲丘壑芝蘭香霧上¶
金銀樓閣彩雲低秋風悵望遼天鶻夜雨悲凉冢上雞¶
但得閒身各安健㑹尋石壁灑新題¶
　　益¶
　　　山居¶
亂流盡處卜幽棲獨樹為橋過小溪春雨桃開憶劉阮¶
<pb:KR4h0143_WYG_168-6b>¶
晩山薇長夢夷齊尋僧因到石梁北待月忽思天柱西¶
借問昔賢成底事十年騎馬聴朝雞¶
自知疎拙不可變深入寒雲千萬層夜火晴收楓塢葉¶
午茶寒煮石池氷青林有雀安知鵠碧海非鵾不化鵬¶
從此世人尋不到亂山無路石稜稜¶
荒徑敧斜挂籊篷半籮紅粟倩溪舂山中有客見真虎¶
世上何人識假龍秋竹走箯穿斷石老藤行蔓上枯松¶
晩風斷送雲歸去誰打原西寺裏鐘¶
<pb:KR4h0143_WYG_168-7a>¶
　　　題徑山¶
攀蘿捫石上崔嵬為訪名師特到來碧眼望穿紅日際¶
青鞵蹋破白雲堆松濤振壑鳴天籟瀑布舂巖動地雷¶
好境自然塵世别何須海上覓蓬萊¶
　　清珙¶
　　　閒詠¶
柴門雖設未嘗闗閒看幽禽自往還尺璧易求千丈石¶
黄金難買一生閒雲消曉嶂聞寒瀑葉落秋林見逺山¶
<pb:KR4h0143_WYG_168-7b>¶
古柏煙銷清晝永是非不到白雲間¶
溪淺泉清見石沙屋頭無角寄藤蘿夜深月下長猿歗¶
苔厚巖前少客過庭竹敧斜春雪重嶺梅消瘦夜寒多¶
寥寥此道非今古徒把甎來石上磨¶
優游靜坐野僧家飲啄隨縁度嵗華翠竹黄花閒意思¶
白雲流水淡生涯石頭莫認山中虎弓影休疑盞裏蛇¶
林下不知塵世事夕陽常見送歸鴉¶
滿頭白髮瘦稜層日用生涯事事能木臼秋分舂白术¶
<pb:KR4h0143_WYG_168-8a>¶
竹筐春半曬朱藤黄精就買山前客紫菜長需海外僧¶
誰道新年七十七開池栽藕種茭菱¶
細把浮生物理推輸贏難定一盤棊僧居青嶂閒方好¶
人在紅塵老不知風颺茶煙浮竹榻水流花瓣落青池¶
如何三萬六千日不放心身靜片時¶
法道寥寥不可模一菴深隠是良圖門前養竹髙遮屋¶
石上分泉直到㕑猿抱子來崖果熟鶴移巢去磵松枯¶
禪邊大有閒情緒收拾乾柴向地鑪¶
<pb:KR4h0143_WYG_168-8b>¶
　　覺恩¶
　　　虎丘寺¶
東西兩寺今為一有客登臨見斷碑剰水殘山王伯業¶
苦風酸雨鬼仙詩樓臺半落長洲縣簫鼔時來短簿祠¶
盤郢魚腸不知處轆轤千尺響空池¶
　　智寛¶
　　　送王尚書轉漕還京¶
白髮蘭臺老鄭崇野人爭識舊乗驄青𠖇斧鉞來南國¶
<pb:KR4h0143_WYG_168-9a>¶
碧海樓船駕順風夜指星樞天直北曉瞻雲氣日華東¶
趨朝正及端陽節細葛承恩出漢宫¶
　　　送王景華道士之京¶
羽客思歸尺五天雙鳬直上紫雲端玉簫聲徹春空迥¶
寳劒光浮夜月寒夢入瑶臺香冉冉步趨青瑣佩珊珊¶
奉顔重進長生籙南極星迴太乙壇¶
　　文靜¶
　　　天香室為定水見心和尚賦¶
<pb:KR4h0143_WYG_168-9b>¶
天香蘭若倚髙岑雙桂花開秋正深鶴唳空山凉月白¶
龍歸古洞碧雲隂一窗風雨髙僧定滿壁珠璣好客吟¶
拄杖何時問幽寂旃檀林下逺相尋¶
　　懋詷¶
　　　昨過定水獲觀中丞相君和見心禪師詩亦續¶
　　　其韻¶
閒陪繡斧訪林墟丹桂飄香九月初濯足溪流山鳥近¶
論文香閣晚鐘疎禪翁愛客炊紅稻童子烹魚得素書¶
<pb:KR4h0143_WYG_168-10a>¶
為問中興好消息江南忠傑有新除¶
　　處林¶
　　　答定水堂上見心和尚¶
時危無計訪瀛洲何處山川可浪游天外羽書勞傳馬¶
江間戰艦起沙鷗正思蓮社香雲滿未覓桃源春水流¶
東望雙峰情似海乗槎擬欲共賡詶¶
　　照鑑¶
　　　歸泉寺¶
<pb:KR4h0143_WYG_168-10b>¶
憶别山泉嵗月深暮雲秋草幾光隂鬢鬢盡換池邊影¶
少壯多移世上心舊逕林間無曲折前交座上總消沈¶
眼中唯有亭亭塔獨坐東峰第一岑¶
　　餘澤¶
　　　送趙季文之湖州知事¶
日暮江南歌采蘋春風催起宦游人鷗邊水葉侵衣碧¶
馬首山花照眼新公子文章應獨步參軍案牘漫相親¶
也知伯仲能忠孝當上潘輿送喜頻¶
<pb:KR4h0143_WYG_168-11a>¶
　　廣宣¶
　　　玉山佳處以氷衡玉壺懸清秋分韻得秋字¶
故人一别知幾秋相逢談笑便登樓圍棋細説東山法¶
酌酒應為靖節留蓮葉秋深纔緑浄蓀花露冷尚香浮¶
界溪文物風流在不減當年顧虎頭¶
　　元本¶
　　　富春歸隠圖為鐵雅先生賦¶
小橋流水隔紅塵亦有漁郎解問津要路只聞收壯士¶
<pb:KR4h0143_WYG_168-11b>¶
好山還許住閒人每思李愿歸盤谷獨愛嚴陵老富春¶
便擬采芝歌隠曲白雲紅樹謾為鄰¶
　　　泊雙井亭有感¶
凉飇㣲動水雲收鷗鷺無聲泊處幽露落梧桐雙井冷¶
月明砧杵萬家秋貪歡盡醉吳姬酒長往誰同范蠡舟¶
最憶多情鄭司馬琵琶和淚上江州¶
　　　玉山草堂¶
每憶吳中顧野王門前溪水即滄浪寄來書法全臨晉¶
<pb:KR4h0143_WYG_168-12a>¶
傳刻詩章已入唐翠竹碧梧歌鳯曲疎簾細簟坐漁莊¶
扁舟準擬來相訪稍待秋風八月凉¶
　　文信¶
　　　送李提舉歸¶
白帝城邊落木秋峩嵋山上月如鈎少陵野老曽為客¶
太白山人舊所遊玉峽樓船煙雨暝錦官臺殿夕陽收¶
他年百丈牽江上訪子殷勤到孟州¶
　　自恢¶
<pb:KR4h0143_WYG_168-12b>¶
　　　書畫舫以春水船如天上坐老年花似霧中看¶
　　　分韻得花字¶
緑波池頭書畫舫窗開晴日見梅花愛賢曽讀當時傳¶
好事嘗傳米老家座上酒甖傾臘蟻硯㘭書水滴文鼃¶
艱時㑹合須謀醉莫向空江歎嵗華¶
　　　送海上人還荆門¶
徧禮南朝古佛宫荆岑春去百花濃江通楚蜀波濤壯¶
山入湖湘紫翠重拄杖穿雲隨白鹿軍持分水浴蒼龍¶
<pb:KR4h0143_WYG_168-13a>¶
欲知後夜相思夢月落猿啼滿竺峰¶
　　子賢¶
　　　寄翠峰寺敏仲謙¶
敏公遥住洞庭西咫尺煙波路欲迷落日斷霞山疊疊¶
揚舲鼓枻風凄凄魚龍出沒隨潮上橘柚參差壓樹低¶
東崦人家更清絶也思來此作幽棲¶
　　至奐¶
　　　寄玉山徵君¶
<pb:KR4h0143_WYG_168-13b>¶
草堂風物靜朝曛春日題詩每憶君澗底松青疑過雨¶
山頭玉氣總成雲神鵬未展溟南翮天馬能空冀北羣¶
㑹見丹陽為内史笑揮白羽樹髙勛¶
老去髙情獨放歌新亭結構近滄波狎鷗泛渚知人意¶
稚子應門喜客過山色湖光春浩蕩碧梧翠竹雨婆娑¶
絶勝池上山公子醉著江東白鷺蓑¶
小徑升堂舊不斜幽居渾似杜陵家五株桃樹當春草¶
一帶溪流入浣花每自放船歌白苧也從漉酒脫烏紗¶
<pb:KR4h0143_WYG_168-14a>¶
風流更憶瀛洲客應獻安期棗似𤓰¶
春到江南野水濱絶憐幽事總相親風飄玉雪栁花落¶
雨濕琅玕竹樹新洗硯時時臨晉帖賦詩往往似唐人¶
向來為識江邨路此日過從莫厭頻¶
　　照¶
　　　寄玉山主人¶
草堂東望白雲深主人愛書如愛金下榻每因揚執㦸¶
得句長懐支道林松花滿樹可為酒竹筍隔簾成緑隂¶
<pb:KR4h0143_WYG_168-14b>¶
我欲乗閒逺相過坐對石牀彈玉琴¶
　　　寄楊亷夫¶
絶愛才多楊執㦸家住東吳錦繡塲姓字已知傳宇宙¶
玉堂新誦好文章畫船百丈牽春雨鐵笛一聲鳴鳯皇¶
海上相望千里隔尺書無便為君將¶
　　　題玉山佳處¶
玉山青青青若蓮山中樓閣白雲連采藥相從赤松子¶
吹簫時約紫霞仙鮫人獻寳珠盈斗石壁題詩筆似椽¶
<pb:KR4h0143_WYG_168-15a>¶
相去地無三十里㑹須騎馬草堂前¶
　　良圭¶
　　　玉山草堂¶
傳道崑山有草堂風流不減百花莊窗前緑竹飛鸚鵡¶
井上髙梧集鳯皇每想對牀延孺子近聞築室款支郎¶
乗閒亦欲攜樽酒雪裏清江泛野航¶
　　泉澄¶
　　　玉山草堂¶
<pb:KR4h0143_WYG_168-15b>¶
徴君家住玉山西雅集詩成每自題髙爽只仝崔氏宅¶
風流不減浣花溪碧桃春露迷青鳥翠竹晴沙散錦鷖¶
聞道白雲泉上客近攜瓶錫寄幽棲¶
　　超珍¶
　　　碧梧翠竹堂分韻得陽字¶
碧梧翠竹䕃髙堂堂上張筵引興長上客凌風還解珮¶
美人傳令更飛觴簾櫳冉冉香㣲動星斗沈沈夜未央¶
黄菊紫茰應爛漫江南風景在重陽¶
<pb:KR4h0143_WYG_168-16a>¶
　　良震¶
　　　題定水見心和尚天香室¶
上界金銀開佛宫六時鐘磬度溪風空王晏坐寒巖下¶
天女散花明月中石几爐煙秋澹澹碧牕香霧曉濛濛¶
幾時乗興登鳴鶴與子夷猶桂樹叢¶
　　淨慧¶
　　　題楊竹西髙士小像¶
鶴立長身大布襦緑光瞳子雪眉䰅才名恥列三生後¶
<pb:KR4h0143_WYG_168-16b>¶
文物看來兩晉無牛度玉闗迴紫氣龍眠滄海抱遺珠¶
憑君更著東維輩畫作雲林五老圖¶
　　善行¶
　　　送瞿慧夫上青龍鎮學官¶
丈夫求仕非無術只合明時作校官弟子日來供茗飲¶
先生時坐取琴彈澱山春樹簷前緑谷水秋風帳底寒¶
善舞不須愁地褊才名行且屬儒冠¶
　　志瓊¶
<pb:KR4h0143_WYG_168-17a>¶
　　　深秀亭暮春述懐¶
空庭雨濕聚華茵回首東風憶逺人玉砌香消行跡斷¶
雕闌吟徹别愁新樓臺半是前朝景桃李都承舊日春¶
歸燕多情還戀主銜泥雙拂畫梁塵¶
　　宗衍¶
　　　秋興¶
一别空山舊草亭衣裳五見㸃秋螢沙沈短艇餘菰米¶
苔卧長鑱老茯苓弱水蓬萊那可到瞿塘灩澦不須經¶
<pb:KR4h0143_WYG_168-17b>¶
歸帆早晚吳波裏嫋嫋凉風望洞庭¶
　　　題趙松雪墨蘭¶
湘江春日靜輝輝蘭雪初消翡翠飛拂石似鳴蒼玉佩¶
御風還著六銖衣夜寒燕姞空多學嵗晚王孫尚不歸¶
千載畫圖勞㸃綴所思何處寄芳菲¶
　　　題仙山樓觀圖¶
琅玕珠樹隔煙霄仙子樓居積翠遥羽化夢驚𤣥鶴返¶
丹成身與白雲飄杖隨麋鹿山深淺釣掣鯨魚海動揺¶
<pb:KR4h0143_WYG_168-18a>¶
想像虚無圖畫裏秦皇漢武若為招¶
　　　子熙兩和詩寄再用韻以答¶
梁甫吟餘自荷鉏南陽非復舊門閭春愁亂逐楊花起¶
秋興頻將柿葉書水落楚江尋瘞鶴草荒吳苑問蒸魚¶
逺遊憶母還歸省安得雲萍有定居¶
　　　次韻瑛石室謝事雪竇歸吳江¶
草堂舊在吳江上江水江花照眼明久客歸來渾似夢¶
比鄰相見不知名蓴香笠澤思張翰𤓰熟青門憶邵平¶
<pb:KR4h0143_WYG_168-18b>¶
一夜西風吹白髮挑燈因自賦秋聲¶
　　　送友人游温台¶
天台鴈宕好林丘水竹風杉寺寺幽路轉山腰斜避石¶
渠通泉眼細分流經過遂欲留佳處險絶何須到上頭¶
八月錢唐望歸櫂江潮如雪倚江樓¶
　　　寄李太無¶
不見能詩李謫仙東湖吟望兩經年丹光迥出青雲上¶
紫氣長臨碧海邊擬對椶衣論澗竹更留茅屋賦江蓮¶
<pb:KR4h0143_WYG_168-19a>¶
疎鐘細磬匡山裏頭白歸來也自賢¶
　　惟則¶
　　　遊茅山雲林清逺之館¶
華陽有客似重來新見雲林别館開寒日半巖松鶴起¶
腥風萬壑雨龍回琴牀流露滋瑶草丹鼎飛春上玉梅¶
居者未知清且逺人間咫尺望蓬萊¶
　　廷塤¶
　　　題徐良夫畊漁軒¶
<pb:KR4h0143_WYG_168-19b>¶
海内黄塵沒馬深林間雲氣䕶遥岑蘿牕竹峙千竿玉¶
苔徑花明萬樹金酒熟山瓢留客醉茶香石鼎共僧吟¶
也知風致多清絶短櫂何時一再尋¶
　　可繼¶
　　　謝良夫惠茶¶
欲譜茶經喚陸郎三泉何事水湯湯金芽尚帶先春露¶
玉髓空遺舊日香清苦家風搜肺腑亂離符䜟説旗槍¶
閉門讀罷先天易驚覺王孫出醉鄉¶
<pb:KR4h0143_WYG_168-20a>¶
　　法智¶
　　　泊安慶城¶
浮圖髙出暮雲低雉堞連隂碧樹齊茅屋人家兵火後¶
樓船鞞鼓夕陽西大江千里水東去明月一天烏夜啼¶
欲酹忠魂荒塜外白楊秋色轉凄迷¶
　　大訢¶
　　　萬嵗山¶
蜿蜒金翠倚青𠖇虚谷時傳萬嵗聲葆羽毿旓雲氣濕¶
<pb:KR4h0143_WYG_168-20b>¶
玉龍鱗甲夜寒生闗河拱挹皇居壯宫殿深嚴聖慮清¶
自愧山林麋鹿性也隨鵷鷺到承明¶
　　　髙彦敬尚書墨竹¶
西域髙侯自愛山此君氷雪故相看蒼梧帝子秋風淚¶
翠袖佳人日暮寒妙處寧論鐵鈎鎖深情莫報翠琅玕¶
誅茅何處隂崖底靜看梢頭玉露漙¶
　　　送郭幹卿學士赴奎章閣次趙魯公韻¶
嵗宴俄聞上國行安車可是暮年情早朝翠霧霑衣濕¶
<pb:KR4h0143_WYG_168-21a>¶
夜直銀河入座清社稷憂勤霜鬢短江湖歸夢釣絲輕¶
相攜不盡丁寧語歌斷驪駒白下城¶
短褐寧陪衣繡行相忘道術愧深情光分玉樹精神合¶
氣肅金盤沆瀣清孤鳯逺歸阿閣晚六鼇浮去五山輕¶
㣲蹤亦與扁舟約煙水南詢第幾城¶
　　　次韻王繼學侍御金陵雜詠十首(錄二首/)¶
　　　　東窗看山¶
㣲茫翠浪瀉青瑶木末斜分鳥道遥雲斂江亭初過雨¶
<pb:KR4h0143_WYG_168-21b>¶
月明津樹欲生潮崖根橘柚知誰種磵曲茅茨許共樵¶
不羨東山攜妓看堆盤鱠玉映紅綃¶
　　　　賞心亭¶
碌碌從人媿抱闗賞心應共鶴飛還孤舟野水東西渡¶
落日長淮逺近山神鼓乍喧香霧合賓筵初散緑隂閒¶
相思咫尺長相隔一似河流九曲灣¶
　　　次韻薩天錫臺郎賦三益堂芙蓉¶
華開未覺早霜殘留伴仙人酒半䦨翡翠巢空秋浦浄¶
<pb:KR4h0143_WYG_168-22a>¶
落霞飛盡暮江寒玉真對月啼雙頰楚袖迎風舞七盤¶
持向毘耶聴説法病翁元作色空看¶
　　　次韻王伯循僉事將上江東留别¶
江南江北白雲秋隨分髙情且宦游醉著氍毹歸月下¶
夢披葭葦釣槎頭光生玉宇秋先見氣肅銀河夜不收¶
明日繡衣終逺别看山不盡更登樓¶
　　善學¶
　　　紙帳¶
<pb:KR4h0143_WYG_168-22b>¶
一團虚白墜輕柔䕶我禪林分外幽身在芸暉堂上卧¶
神於銀色界邊遊素雲助暖春常在霽月凝光夜不收¶
好是枕邊蝴蝶遶梅花有夢到羅浮¶
　　　道中望靈峰寄秦上人¶
海門煙霧日沈東曙色濛濛帶雨風古寺半空丹壁裏¶
幽林一望畫圖中雲堆鶴夢松聲細石近龍泉水眼通¶
勝覽江山觀未足寫生留寄梵王宫¶
　　大圭¶
<pb:KR4h0143_WYG_168-23a>¶
　　　王丞石泉¶
白石藂藂屋上山泉聲一道碧雲間十分如練月同色¶
萬古不痕天照顔靜夜竹齋知雨意清秋茶鼎共僧閒¶
甘寒可濯功名念公子青袍鬢未斑¶
　　曇塤¶
　　　次韻答慈元恕¶
茅堂住在清江曲瀟灑渾無俗客過流水自懸舂藥碓¶
落花閒度煮雲窩不躭元石三年酒只賦梁鴻五噫歌¶
<pb:KR4h0143_WYG_168-23b>¶
退食歸來塵事少舊游回首隔風波¶
　　　答定水堂上和尚次韻¶
兵塵十載暗滄洲矯首東南憶舊遊夜壑松濤驚别鶴¶
春江栁色映眠鷗天香滿室澄還寂澗水涵空湛不流¶
車馬擁門多慕道雲興百問若為酬¶
　　　金山寺¶
崢嶸兩岸市㕓開愛静人尋此處來水底有天行日月¶
山中無地著塵埃塔擎燈影明雲杪船載鐘聲出浪堆¶
<pb:KR4h0143_WYG_168-24a>¶
自信平生有仙骨好風吹上妙髙臺¶
　　　送王宗禮尚書趣運還京¶
轉海雲濤萬里賖長風指日望京華南州已入諸侯貢¶
北極初回奉使槎内燕宫花迎馬酒御溝官栁拂龍沙¶
從容好奏安時䇿還見車書混一家¶
　　智圓¶
　　　送僧還四明¶
逺移瓶錫秣陵城又逐秋風過四明白石清泉尋舊約¶
<pb:KR4h0143_WYG_168-24b>¶
碧雲紅樹動離情路從朱雀橋邊去舟自丹陽郭裏行¶
惆悵客中頻送客更堪疎栁暮蟬聲¶
　　文藻¶
　　　答定水和尚¶
西江一派接天流浩浩東南日夜浮寳地珠宫金氣爽¶
神山碧海玉壺秋翰林雲錦時相寄覺院麟龍日共遊¶
猶有凌霄遺業在未應定水得淹留¶
芳林幽谷混漁樵國士筵中肯赴招天上簡書何絡繹¶
<pb:KR4h0143_WYG_168-25a>¶
雲深島嶼自岧嶤詩篇每向閒邊寫香篆常於定後燒¶
宗社人材還可數惟公玉立聳巖標¶
　　元旭¶
　　　次韻答定水見心和尚¶
胷次由來貫九流已將富貴等雲浮一溪春水蒲芽緑¶
滿室天香桂子秋投老河山成獨往題詩小朵憶同遊¶
即今海内風塵暗且向林泉好處留¶
白髮蒼顔谷口樵美人不見誰能招獨客春深但惆悵¶
<pb:KR4h0143_WYG_168-25b>¶
雙峰日落空岧嶤貝章早起焚香讀金粟秋蒸埽葉燒¶
文采風流有如此雲霄何必羨杭標¶
　　淨昱¶
　　　題丹山¶
白水丹山何處看清暉亭上一凭闌半空積翠三台近¶
萬丈飛流五月寒仙女吹簫來洞口山人采藥出雲端¶
我身亦是鄰峰鶴來往相從總不還¶
　　貟怡然¶
<pb:KR4h0143_WYG_168-26a>¶
　　　借琴¶
桐梓年深半裂開嶧陽道士獨憐才細磨蛇腹秋風起¶
輕鑿龍池夜雨來此日銘邊重注字當年爨下欲成灰¶
何時試鼓陽春曲預拂空山小石臺¶
　　　月中桂¶
霜風吹老桂婆娑輪滿旁枝長漸多萬古秋香懸宇宙¶
一株晴影照山河雲間銜子無黄鶴天上看花有素娥¶
折向人間應不識九重清露濕鳴珂¶
<pb:KR4h0143_WYG_168-26b>¶
　　元¶
　　　客中除夕¶
瞬息光隂赴壑蛇遲留此夕上天涯三更孤枕兩年夢¶
四壁一燈千里家是處送窮驚爆竹巡簷索笑看梅花¶
明朝甲子頒新歴飲後屠蘇莫歎嗟¶
　　若舟¶
　　　館娃宫¶
白晝娃宫宴未旋東風吹下越來船捧心方妒三千女¶
<pb:KR4h0143_WYG_168-27a>¶
嘗膽誰知二十年花暗屧廊蜂蝶困草深香徑鹿麋眠¶
憑䦨一段傷心事都在西山夕照邊¶
　　古愚¶
　　　題海雲亭¶
目前多少古今情盡在太湖湖上亭舸艦浮空雲葉亂¶
屬鏤沈水浪花腥一杯瀲&KR1527;吞雲夢數㸃蒼茫認洞庭¶
明日慧山曽有約又攜茶鼎汲清泠¶
　　玉峰¶
<pb:KR4h0143_WYG_168-27b>¶
　　　北固山¶
獨上危樓眼倍明無端風景動吟情小窗近對金山寺¶
曲路斜通鐵甕城山色四時當户緑波光萬頃接天清¶
箇中若許容吾宿坐聴江流半夜聲¶
　　善觀¶
　　　北固山¶
最愛招提景物饒朅來乗興陟山椒層雲縹緲青𠖇外¶
狠石瓓斑嵗月遥一帶雲連京口樹滿帆風送海門潮¶
<pb:KR4h0143_WYG_168-28a>¶
天然圖畫真竒絶分付良工子細描¶
　　性嘉¶
　　　北固山¶
十載摳衣登此樓江山有待我重遊景多人立海東面¶
天近鳥飛雲上頭雨過煙巒翠屏曉月明氷塹鏡奩秋¶
世間無限丹青手誰寫蓬萊第一洲¶
　　茅山遊僧¶
　　　謁張外史¶
<pb:KR4h0143_WYG_168-28b>¶
久聞方外有神仙只住華陽古洞天花徑不曽縁客埽¶
石牀今許借僧眠穿雲去汲燒丹井帶雨來耕種玉田¶
一自茅君成道後幾人騎鶴下蒼煙¶
　　何節婦賀氏¶
　　　齧指血題詩¶
涇渭難分清與濁妾身不幸厄紅巾孤兒尚忍更他姓¶
烈女何曽嫁二人白刃自揮心似鐵黄泉欲到骨如銀¶
荒邨日落猿啼處過客聞之亦愴神¶
<pb:KR4h0143_WYG_168-29a>¶
　　胡烈女妙端¶
　　　題壁¶
弱質空懐漆室憂搜山千騎入深幽旌旗影亂天同慘¶
金鼓聲揺鬼亦愁父母劬勞何日報夫妻恩愛此時休¶
九泉有路還歸去那箇雲邊是越州¶
　　馬彦竒妻盛氏¶
　　　詠梅¶
古枝㸃㸃類璚瑰不假天工為剪裁月夜孤標憐晚景¶
<pb:KR4h0143_WYG_168-29b>¶
氷溪瘦骨絶塵埃寒香潠血魂難返貞節凌霜志莫回¶
桃李未曽爭豓冶半窗疎影自徘徊¶
　　万俟蕙柔¶
　　　題夀沙驛壁¶
夫官湖右妾江東三載孤幃日夕空葵萼有心終向日¶
栁花無力苦隨風兩行血淚孤燈下萬里家鄉一枕中¶
鴈到衡陽身即返有書難倩子卿鴻¶
　　王嬌紅¶
<pb:KR4h0143_WYG_168-30a>¶
　　　記懐¶
情縁心曲兩難忘夢隔巫山蝶思荒春思嬾隨花片薄¶
愁懐偏勝栁絲長金鬆瘦削腸堪斷珠淚䦨珊意倍傷¶
人自蕭條春自好少年空爾惜流芳¶
一㸃芳心冷似灰蘭幃寂靜鎖塵埃幾時閨思多慳澀¶
昨夜燈花又浪開夢裏佳期成慘澹想中顔色苦疑猜¶
芙蓉帳小雲屏暗一段春愁帶雨來¶
咫尺天涯一望間重簾十二擁朱䦨斷腸芳草連天碧¶
<pb:KR4h0143_WYG_168-30b>¶
作惡東風特地寒籠裏飛禽堪再復盆中覆水恐難乾¶
落花舞絮春如水下却珠簾不忍看¶
屈指光隂又隔春朱顔枉負一生身情牽相喚鶯聲細¶
腸斷無端草色新露帳銀牀初破睡舞衫歌扇總生塵¶
幾回惆悵空悲歎祇為無情薄倖人¶
　　鄭氏允端¶
　　　碧筒¶
主人避暑開芳宴輕折荷盤當酒罍半朶斷雲擎翡翠¶
<pb:KR4h0143_WYG_168-31a>¶
一江甘露瀉玫瑰胷中爽氣飄飄起鼻底清香拍拍回¶
可笑狂生楊鐵篴風流何用飲鞵杯¶
　　　紅指甲¶
鳯花染就玉纎纎别是風流幾種看鸞鏡匀脂丹髓濕¶
鵲鑪添火綵雲寒封題錦字春無限彈淚香閨血未乾¶
報道金欽斜揷處落紅飛上髻雲端¶
　　葉正甫妻鎦氏¶
　　　寄衣¶
<pb:KR4h0143_WYG_168-31b>¶
不隨織女渡銀河每到秋來幾度歌嵗嵗為君身上服¶
絲絲是妾手中梭剪刀未動心先碎針線纔縫淚已多¶
長短只依元式樣不知肥瘦近如何¶
　　蘇小卿¶
　　　題金山寺¶
憶自當年拆鳯皇至今消息兩茫茫蓋棺不作横金婦¶
入地當尋折桂郎彭澤曉煙迷宿夢瀟湘夜雨斷愁腸¶
新詩寫記金山寺髙挂雲帆上豫章¶
<pb:KR4h0143_WYG_168-32a>¶
　　范秋蟾¶
　　　達元帥詩¶
江頭沙磧正交舟江上人懐百戰憂力屈杲卿生罵賊¶
功成諸葛死封侯波瀾洶洶鯨横海天地寥寥鶴怨秋¶
若使臨危圖茍免讀書端為丈夫羞¶
　　劉侍史¶
　　　九日過上都¶
瘦馬行吟萬壑中浮萍身世幾西東山空雨洗千崖翠¶
<pb:KR4h0143_WYG_168-32b>¶
酒薄顔添半面紅滿逕荒叢摧夕露一庭黄葉走秋風¶
今朝又是重陽節流落天涯愧老翁¶
　　孔進士¶
　　　賈島遺菴¶
亂峰青抱石溪寒中有詩人獨倚䦨夜月龕燈曽禮佛¶
秋風驢背偶驚韓殘碑剥落苔封篆古寺荒凉草壓壇¶
我有新詩吟未穏推敲相憶路漫漫¶
　　施翰林¶
<pb:KR4h0143_WYG_168-33a>¶
　　　偶題西藍¶
亭下紅蕖次第開翠淪溶漾絶纎埃林疎忽見逺山出¶
竹密不妨清吹來雲水卜居心未遂簿書堆案首慵迴¶
晚凉益快披襟興便欲援毫賦楚臺¶
　　倪公¶
　　　經遊石門山¶
春雲醉日不成霞沙上刺桐三兩花白馬錦韀霄漢客¶
緑隂茅屋野人家浮生有酒且同醉公事勞人何用嗟¶
<pb:KR4h0143_WYG_168-33b>¶
頗覺三農了征税藝麻薅麥足生涯¶
　　無名氏¶
　　　美人紗帶¶
滿眼春嬌倚繡牀玉鈎新綰藕絲長鴛鴦機上舒晴雪¶
翡翠簾前蹴曉霜拾翠不知羅韤潤踏花猶隔繡鞵香¶
幾回暗憶吹簫侣背立東風詠鳯皇¶
　　　仙壇¶
碧壇纛影䕃龍蛇騎鶴歸來棗似𤓰仙女風前飄玉屑¶
<pb:KR4h0143_WYG_168-34a>¶
道人天上剪雲霞寒潭六月猶無暑老木千年尚有花¶
采藥青童來借問蒼烟起處是誰家¶
　　　鶴夢¶
九臯寒冷寂無聲一覺仙遊夢更清風過松巖酣未醒¶
煙生茶竈倦還驚青田月下家千里赤壁舟中夜幾更¶
香暖紫芝方睡足莫教琴上玉絃鳴¶
　　　鴈字¶
故國霜前省舊遊夕陽影裏見銀鈎都將塞北千年恨¶
<pb:KR4h0143_WYG_168-34b>¶
寫破江南萬里秋一畫如真横逺漢數行帶草落平洲¶
傳書莫到秦淮上明月蘆花客正愁¶
　　　破屋¶
一畨風雨一畨顛捲我書齋屋頂穿紅日透光來枕上¶
白雲拖影到牀前小鐺煮茗烹明月古硯濡毫蘸碧天¶
寒士夜來讀周易燈光直射斗牛邊¶
　　　梅花燈籠¶
翠節玲瓏玉骨凉分明照見鐵心腸一挑銀燄勾春色¶
<pb:KR4h0143_WYG_168-35a>¶
萬㸃金錢散野芳帶月横牕疎弄影篩金滿地暗生香¶
幾回引馬歸來後青鳥無聲更漏長¶
　　　櫓¶
斲木為竿駕客舟翩然快我下中流雙龍影落湘江晚¶
百鴈聲傳楚岸秋素練撥開波浩渺黄金攪碎月沈浮¶
長灘鷗鷺多如雪一路驚飛不敢留¶
　　　焦山¶
江上峰巒擁翠濤神仙曽此挂丹瓢中流坐席雲常䕶¶
<pb:KR4h0143_WYG_168-35b>¶
六月樓臺暑自消樹色逺迷淮甸雨鐘聲遥帶海門潮¶
天開圖畫非人世一葦相過不待招¶
　　　訪樵隠不遇¶
想是朝真去未回空教人久立丹臺氷盤露冷生瓊屑¶
𤣥圃春深長碧苔巖下響知松子落洞中香是竹花開¶
拍䦨一笑欲歸去海闊天髙鶴不來¶
　　安南王陳光昺¶
　　　送天使張顯卿¶
<pb:KR4h0143_WYG_168-36a>¶
顧無瓊報自懐慙極目江臯意不堪馬首秋風吹劒鋏¶
屋梁落月照書菴幕空難住燕歸北地暖愁聞鴈别南¶
此去未知傾蓋日篇詩聊贈當髙談¶
　　安南國王陳益稷¶
　　　大明殿侍宴¶
班陪玉筍侍紅雲日表熙熙瑞氣温萬派朝宗滄海闊¶
衆星環拱紫宸尊雍容湛露歌詩什髣髴鈞天入夢魂¶
孤蘖秋毫皆帝力願殫忠赤報深恩¶
<pb:KR4h0143_WYG_168-36b>¶
　　　駕畋栁林隨侍¶
仙仗平明擁翠華景陽鐘發海東霞千官捧日臨春殿¶
萬騎屯雲動曉沙白鷂韝翻山霧薄黄龍旗拂栁風斜¶
太平氣象同民樂南北梯航共一家¶
　　　送元明善赴京¶
江流脈脈草離離黄鶴磯頭酒一巵報國寸心憐我老¶
論交半面識君遲正當重鼎調梅日又是長亭折栁時¶
滿載詩書歸路穏鳳城依約更相期¶
<pb:KR4h0143_WYG_168-37a>¶
　　　送李龍川平章赴闕¶
雪滿長亭酒滿斟楚山千疊水千尋梅青半識平生面¶
桐老相知太古心鴈影南樓孤月冷馬頭北闕五雲深¶
二毛越叟情無限獨向南窗袖手吟¶
　　　駐馬渡頭¶
大别山頭漢口前吳王磯下沔城邊立殘秋水隔灘鷺¶
噪落夕陽何處蟬赤壁冷煙消魏卒黄州澹月照坡仙¶
英雄瀟洒名俱在我愛狂吟不媿天¶
<pb:KR4h0143_WYG_168-37b>¶
　　　鄂館書懐¶
蕭然孤館起凄風半壁青燈照病容滴碎秋心窗外雨¶
敲殘曉夢枕邊鐘衡陽鴈斷三千路巫峽猿啼十二峯¶
不盡闗山回首處暮雲疊疊水重重¶
　　　秋晚睡覺¶
海水盈盈漏轉籌霜風吹角出譙樓夢殘澹月五更曉¶
心逺孤雲萬里秋玉帛幾年賓上國詩書半出老中州¶
平生事業渾如昨無奈青燈照白頭¶
<pb:KR4h0143_WYG_168-38a>¶
　　　謝青宫賜酒¶
黄封星使控麒麟騰踏髙風拂路塵仙醴釀成天上露¶
宫壺分賜臘前春恩沾南紀波濤闊氣轉東皇草木新¶
拜徹雍容歌既醉遥瞻鶴禁喜津津¶
　　　上都回宿赤城站¶
塗山執玉㑹諸侯宴罷回程宿嶺頭白海雨來雲漠漠¶
赤城秋入夜颼颼皇圖萬里乾坤闊客路幾年身世浮¶
驛吏驚呼詩夢破一聲雞唱隔雲州¶
<pb:KR4h0143_WYG_168-38b>¶
　　安南武威公段福¶
　　　翠華臺扈從詩¶
叨從萬乗陟蘭峰一片青螺起梵鐘日影仗霞祥彩徧¶
花明輦路景光重天戈肅肅參巖竹仙樂泠泠響澗松¶
佇看玉毫明海國朱旗揮霍擁蒼龍¶
　　驃信¶
　　　陟靈峰記興¶
遥望靈峰壯大邦攀遊陟嶺過清江日輝花影霞舒院¶
<pb:KR4h0143_WYG_168-39a>¶
風襲爐煙霧透窗谷口嬌鶯吟對對䦨間粉蝶舞雙雙¶
追尋不但憐芳興將極基圖建法幢¶
　　輔義公陳秀峻¶
　　　登岳陽樓¶
樓髙百尺倚雲端扶病登臨試一看望眼直窮燕塞逺¶
吟腸須貯洞庭寛烏沈谷口千林暝龍戰波心六月寒¶
多少羇懐無處話平蕪漠漠水漫漫¶
　　安撫賴益巋¶
<pb:KR4h0143_WYG_168-39b>¶
　　　元日朝㑹¶
聖日垂光被越南驛亭官栁許停驂車書今混四方一¶
冠佩咸呼萬嵗三香唾翠雲龍闕潤酒翻金海鳯簫酣¶
羣臣舞蹈天顔近眷顧恩深雨露涵¶
　　　賡參議許公詠東山飄然樓詩¶
秋興亭前月去時滿樓山色索新詩心如栁絮沾泥早¶
身似蓮花出水遲經卷已輸居士樂酒樽宜與可人期¶
倚䦨看遍郎湖景塵俗紛紛總不知¶
<pb:KR4h0143_WYG_168-40a>¶
　　　少保丁公文¶
　　　　陳郎中剛中自交阯還朝以詩餞行¶
　使星飛下擁祥煙不道﨑嶇路九千雙袖拂開南海瘴¶
　一聲唱破下乗禪妙齡已出終軍上英論髙居陸賈前¶
　歸到朝端須為説逺氓日夜祝堯年¶
　　　盛熙明¶
　　　　遊補陀洛迦山¶
　驚起東華塵土夢滄洲到處即為家山人自種三珠樹¶
<pb:KR4h0143_WYG_168-40b>¶
　天使長乗八月槎梅福留丹赤如橘安期送棗大於𤓰¶
　金山對面無言説春滿巖前小白花¶
　¶
　¶
　¶
　¶
　¶
御選元詩卷六十¶
