# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:44.937893
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選宋詩卷六十二
<pb:KR4h0143_WYG_064-1a>¶
　欽定四庫全書¶
御選宋詩巻六十二¶
　　五言絶句二¶
　　　吕本中¶
　　　　題蘆雁扇¶
　雁下秋已晩江天風雨微寧為聚沙立不作傍雲飛¶
　　　　夜雨¶
　夢短添惆悵更深轉寂寥如何今夜雨只是滴芭蕉¶
<pb:KR4h0143_WYG_064-1b>¶
　　　　夢¶
　夢入長安道萋萋盡春草覺來春已去一片池塘好¶
　　　陳與義¶
　　　　同家弟賦蠟梅詩得四絶句¶
　朱朱與白白著意待春開那知洞房裏已傍額黄來¶
　韻勝誰能舍色莊那得親朝陽一映樹到骨不留塵¶
　黄羅作廣袂絳帳作中單人間誰敢著留得䕶春寒¶
　一花香十里更值滿枝開承恩不在貌誰敢鬭香來¶
<pb:KR4h0143_WYG_064-2a>¶
　　　題持約畫軸¶
日落川更濶烟生山欲浮舟中有閒地載我得同遊¶
　　　出山¶
山空樵斧響隔嶺有人家日落潭照樹川明風動花¶
　　　入山¶
出山復入山路隨溪水轉東風不惜花一暮都開遍¶
　　　衡嶽道中¶
城中望衡山浮雲作飛葢朅來巖谷遊却在浮雲外¶
<pb:KR4h0143_WYG_064-2b>¶
　　　絶句¶
野鴨飛無數桃花溼滿枝竹輿鳴細雨山客有新詩¶
　　　九月八日戲作兩絶句示妻子(錄一首/)¶
小甕今朝熟無勞問酒家重陽明日是何處有黄花¶
　　沈與求¶
　　　次韻曽守立春席上七絶句(錄五首/)¶
澤國春歸早連門競築臺夜來風力峭疎片半飄梅¶
曉凍穿流急晨光照火新四郊和氣合歌吹待班春¶
<pb:KR4h0143_WYG_064-3a>¶
日應東風轉春隨北斗回不須鄒子律餘暖到寒荄¶
暁卜農祥正遙知嵗事豐小桃如有意欲吐故時紅¶
曲席紛羅綺中腔度管絲歡聲連萬井一一擁春旗¶
　　程俱¶
　　　書夀昌驛¶
嵗暮白日速風高黄葉稀歸心與寒雁一夜向南飛¶
　　徐俯¶
　　　白鷺洲¶
<pb:KR4h0143_WYG_064-3b>¶
金陵與廬陵俱出白鷺洲相望萬里江中同二水流¶
　　　雙廟¶
開元天寶間衮衮見諸公不聞張與許名在臺省中¶
　　陳淵¶
　　　楊花¶
漫天方作雪糝徑忽鋪氊已是春如酒那堪爾似綿¶
　　　題綠波亭¶
南浦江波綠陽闗栁色青夕陽千古恨分付短長亭¶
<pb:KR4h0143_WYG_064-4a>¶
　　朱松¶
　　　雨¶
摵摵初鳴竹涓涓稍滴簷忽然幽夢斷更覺曉寒添¶
纖纖花入麥漫漫雨黄梅泥徑無人度風簾為燕開¶
　　　五言小詩¶
散䇿橋南路春容最好時夢回花滿眼猶恐是辛夷¶
牛歸坡草暖船繫岸花零白墮尊同臥黄昏月照醒¶
　　朱橰¶
<pb:KR4h0143_WYG_064-4b>¶
　　　春間小詩書趙園壁追錄之¶
小語不知夕幽香無盡時影寒人欲醉明月照酴醿¶
　　鄭剛中¶
　　　春到村居好四絶¶
春到村居好茅簷日漸長杯深新酒滑焙煖早茶香¶
春到村居好園林興味長蠶貪桑眼出蜂趂蜜脾忙¶
春到村居好枯腸飽可圖笱尖將露角麥秀欲生鬚¶
春到村居好清明欲禁烟亂紅桃下雨輕白栁飛綿¶
<pb:KR4h0143_WYG_064-5a>¶
　　劉子翬¶
　　　雜題¶
積雨生秋意浮陰放晩晴鐘聲寒野逈橋影小溪清¶
簷溜停清瀉林聲息怒號水浮秋色逺山帶夕陽高¶
宿雁猶驚渚昏鵶已著林野平雲散亂江動月浮沉¶
　　　石峰春靄¶
寒山逺欲無春在㝠濛處何如掃浮陰盡放岧嶤露¶
　　　潭溪秋碧¶
<pb:KR4h0143_WYG_064-5b>¶
秋空晩自明孤烟澹難起適意一枝笻時來對寒水¶
　　　韮¶
肉食朝三九終憐氣韻清一畦春雨足翠髮剪還生¶
　　　子薑¶
新芽肌理膩映日浮如空却似匀妝指柔尖帶淺紅¶
　　　蘿葡¶
密壤深根蔕風霜已飽經如何純白質近蔕染微青¶
　　　池蓮四詠¶
<pb:KR4h0143_WYG_064-6a>¶
　　　　葉¶
郁烈香浮雨團圞綠蔭波近堤千葉亂知有畫船過¶
　　　　花¶
孤紅低映岸併豔逺連汀露浥層層轉風披葉葉零¶
　　　　藕¶
密藴羅紋細明含玉色清氷盤時薦美刀惹斷絲輕¶
　　　　子¶
分房圓戢戢弄色翠涓涓摘實憐空菂方知雨露偏¶
<pb:KR4h0143_WYG_064-6b>¶
　　　一樹¶
一樹梅開早清香襲客巵夕陽簫鼓散半是折殘枝¶
　　晩宿¶
石瀨分流小霜林間樹紅暮橋横隠約寒鍜響丁東¶
　　　畫船¶
隠約菱歌斷斜陽水面移美人貪照影不覺畫船欹¶
　　鄭樵¶
　　　福寧州藍溪寺前䝉井¶
<pb:KR4h0143_WYG_064-7a>¶
静涵空碧色瀉自翠微巔品題當第一不讓惠山泉¶
　　周必大¶
　　　皇帝閤春帖子¶
日向皇都永氷從太液融八荒開夀域萬國轉春風¶
綵勝年年巧椒盤嵗嵗新君王千萬夀長與物華春¶
暖律催花蘤晴暉活栁枝發生雖有信造化本無私¶
紫禁風光早深仁奪化工試看澄碧殿池凍已全融¶
選德庭前栁朝來漏泄春等閒施御箭穿葉捷於神¶
<pb:KR4h0143_WYG_064-7b>¶
　　尤袤¶
　　　聴鶯閣¶
春催金谷曉一望百花齊不作遼西夢從渠著意啼¶
　　范成大¶
　　　小澗¶
石礙珠旒濺灘平霧縠鋪小童能好事繫馬劚菖蒲¶
　　　雙燕¶
底處飛雙燕銜泥上藥欄莫教驚得去留取隔簾看¶
<pb:KR4h0143_WYG_064-8a>¶
　　　衡陽道中¶
桑下蕪菁晩高花出短籬茅簷少春事惟記浴蠶時¶
黑羖鑽籬破花猪突户開空山竹瓦屋猶有燕飛來¶
　　　何同年書院(有丹竈/甚雅)¶
竹色侵晩帙泉聲潄嵌根試通丹竈路應到老人村¶
　　　初秋¶
急雨過窻紙新凉生簟藤蹣跚老鈴下來炷壁間燈¶
　　　題徐熙杏花¶
<pb:KR4h0143_WYG_064-8b>¶
老枝當嵗寒芳蘤春澹注霧綃輕欲無嬌紅恐飛去¶
　　　道中古意¶
桃李寂無言垂楊照溪綠不見苧蘿人空吟若邪曲¶
　　　題蜀果圖四首(録二首/)¶
　　　　木𤓰¶
沈沈黛色濃糝糝金沙絢却笑宣州房競作紅妝面¶
　　　　櫻桃¶
火齊寶瓔珞垂於綠繭絲幽禽都未覺和露折新枝¶
<pb:KR4h0143_WYG_064-9a>¶
　　　瑞香¶
一叢三百朶細細拆濃檀簾幕䕶花氣不知窗外寒¶
　　陸游¶
　　　梅花¶
山月縞中庭幽人酒初醒不是怯清寒愁踏梅花影¶
　　　題瑩上人二畫(録一首/)¶
　　　　剡溪¶
天地又秋風谿山憶剡中孤舟幸閒住借我訪支公¶
<pb:KR4h0143_WYG_064-9b>¶
　　　題庠闍黎二畫(錄一首/)¶
　　　　秋景¶
秋山瘦嶙峋秋水𣺌無津如何草亭上却欠倚闌人¶
　　　早春¶
西村一抹煙栁弱小桃妍要識春風處先生拄杖前¶
　　　新秋以窗裏人將老門前樹欲秋為韻作小詩¶
　　　十首(錄一首/)¶
殘暑無多日幽居近小江酒醒中夜起松月入山窗¶
<pb:KR4h0143_WYG_064-10a>¶
　　　栁橋晩眺¶
小圃聞魚躍横林待鶴歸閒雲不成雨故傍碧山飛¶
　　　幽事¶
矮紙來吳下長毫出宛陵自書霜夜句持寄剡中僧¶
　　　山麓¶
草合路如線偶隨樵子行林間遇磬石小憩看春耕¶
　　楊萬里¶
　　　董主簿正道壁間作水墨老梅一枝宿鵲縮脛¶
<pb:KR4h0143_WYG_064-10b>¶
　　　合半眼棲焉¶
斜枝飽風雪疎花淡氷玉一鵲忍清寒居然伴幽獨¶
　　　新寒¶
寒力欺誰得知儂典却衣暮禽差慰眼不作一行歸¶
　　　湯田早行見李花甚盛¶
此地先春信年年只是梅南中春更早臘月李花開¶
似妬梅花早同時鬬雪膚新年二三月還解再開無¶
　　　近峽¶
<pb:KR4h0143_WYG_064-11a>¶
望峽初愁逺當前忽不知如何船進處却在棹停時¶
　　　道上吟¶
樹影重重竹溪穿曲曲峰林深那有寺煙逺忽聞鐘¶
城中雪一尺山中雪一丈地上都已消却在松栢上¶
　　　游寺¶
去嵗遊春屐苔痕故可尋人家隨岸逺塔影落湖深¶
客愛清殊絶僧愁凍不勝可憐兠率寺齋供一湖氷¶
　　　瑞香花新開十詠(錄六首/)¶
<pb:KR4h0143_WYG_064-11b>¶
外著明霞綺中藏淡玉砂森森千萬筍旋旋兩三花¶
小霧迎風起輕寒索幕遮香中真上瑞蘭麝敢名家¶
老子親書倦昏然睡思來夢中誰喚醒窗外瑞香開¶
短短重籬小團團錦帊圍浮陽烘酒思沉水著人衣¶
茉莉通家逺柿花具體微春愁渾瘦盡别有瘦中肥¶
紫袖染難透瓊膚晒轉香小留供鼻觀開去未須忙¶
　　　七月二十三日題李亨之墨梅¶
夏熱秋逾甚寒梅暑亦開無塵管城子幻出雪枝來¶
<pb:KR4h0143_WYG_064-12a>¶
　　　秋暑¶
夏暑減未曽秋暑増愈劇老翁避無處茅齋聊憇息¶
銀盆滿注水銀水同一色中涵雙桂影倒臥一天碧¶
　　　寄題朱元晦武夷精舍十二詠(錄二首/)¶
　　　　寒棲館¶
鍊玉雲粘杵朝真露溼衣一聲夜半鶴月裏羽人歸¶
　　　　釣磯¶
月夜乗醉來垂竿玉溪曲水清無寸鱗釣得半輪玉¶
<pb:KR4h0143_WYG_064-12b>¶
　　　臙脂樓子¶
樓子臙脂色燈前豔更鮮看花直到曉今夕不成眠¶
　　　登度雪臺¶
欲問金沙信聊登度雪臺碧桃良解事開過架梢來¶
　　　薌林五十詠(錄八首/)¶
　　　　虎川¶
居士欹黄㡌曽來照曉晴至今流㶁㶁猶學詠詩聲¶
　　　　歸來橋¶
<pb:KR4h0143_WYG_064-13a>¶
巳賡彭澤辭更擬輞川詩未老還山了猶嫌歸較遲¶
　　　　柑子園¶
秋顆酣天濕春花噀國香薌林親手種中有洞庭霜¶
　　　　放魚磯¶
為惜丹砂尾親投碧草潭前頭有香餌千萬不須貪¶
　　　　通幽徑¶
㸃檢苔花暈微茫拄杖痕酴醿幾開落山雨濕黄昏¶
　　　　桃李蹊¶
<pb:KR4h0143_WYG_064-13b>¶
白雪堆穠李紅藍染靚桃晨妝須早看莫待月華高¶
　　　　有山堂¶
閤皂風烟外江西有小天兹山本無主掇入筆牀前¶
　　　　連輝觀¶
極目斜陽樹乗風落葉凉更和山與水併作一秋光¶
　　　芍藥初生¶
芍藥新移處紅拳粲萬雛看來已可愛未問有花無¶
　　　寄題葛元亨舍人園亭¶
<pb:KR4h0143_WYG_064-14a>¶
　　　　意山¶
不識弁山面相逢笠澤詩祗應晚雲散玉立對門時¶
　　　　溪雲¶
門前三面山閣下一溪水雲出戲作霖却歸宿簷裏¶
　　　與子上野步¶
籬落深深巷茅茨小小家冬晴好行脚何處不梅花¶
　　　踏青¶
水換溪溪玉花呈嶺嶺春秧田喧處早茅屋補痕新¶
<pb:KR4h0143_WYG_064-14b>¶
　　張孝祥¶
　　　次東坡先生韻¶
微凉入船窗秋水滿湘浦過盡前頭灘只得夜來雨¶
悠然望江南日出煙靄微倚門雙白髮屈指待兒歸¶
漁師來賣魚船小風蕩漾得錢撆波去不怕江流漲¶
朝發良方磯暮宿白水灣寛作一月程須見江南山¶
　　　野牧圖¶
吳牛三十角久與牧相忘忽憶淮南路春風滿柘岡¶
<pb:KR4h0143_WYG_064-15a>¶
秋晩稻生孫催科不到門人閒牛亦樂隨意過前村¶
　　汪應辰¶
　　　歸雲堂¶
浮雲本無心人心逐雲去更作歸雲堂雲歸竟何處¶
　　洪适¶
　　　海棠花¶
雨濯吳妝膩風催蜀錦裁自嫌生較晩不得嫁寒梅¶
　　洪邁¶
<pb:KR4h0143_WYG_064-15b>¶
　　　雙林寺見栁書¶
幽谷雙林寺荒凉得逺尋誠懸遺墨在諫筆想心箴¶
　　朱熹¶
　　　丘子野表兄郊園五詠¶
　　　　栁¶
欲識淵明家離離疎栁下中有白雲人良非遯世者¶
　　　　荼䕷¶
結楥遂芳植覆牆擁深翠還當具春酒與客花下醉¶
<pb:KR4h0143_WYG_064-16a>¶
　　　　竹¶
移自溪上園種此牆陰路牆陰少人行來嵗障幽户¶
　　　　芭蕉¶
芭蕉植秋檻弗云憔悴姿與君障夏日羽扇寧復持¶
　　　　蔬圃¶
花栁遶宅茂先生在郊居下帷良已苦時作帶經鋤¶
　　　宿山寺聞蟬作¶
林葉經夏暗蟬聲今夕聞已驚為客意更值夕陽曛¶
<pb:KR4h0143_WYG_064-16b>¶
　　　濯足澗水¶
濯足澗邊石山空水流喧行旅非吾事寄此一忘言¶
　　　宿篔簹舖¶
庭陰雙樹合窗夕孤蟬吟盤礡解煩鬱超搖生道心¶
　　　寄山中舊知¶
凄凉梧葉變芬馥桂花秋日夕湖臯勝哦詩憶舊遊¶
秋至池閣靜天高林薄疎西園有佳處那得與君俱¶
　　　憶齋中¶
<pb:KR4h0143_WYG_064-17a>¶
蟋蟋亂秋草故園風露深何因不歸去坐使百憂侵¶
　　　聞蟬¶
悄悄山郭暗故園應掩扉蟬聲深樹起林外夕陽稀¶
　　　雜記草木¶
　　　　天門冬¶
高蘿引蔓長插楥垂碧絲西窗夜來雨無人領幽姿¶
　　　　紅蕉¶
弱植不自持芳根為誰好雖微九秋幹丹心中自保¶
<pb:KR4h0143_WYG_064-17b>¶
　　　　扶留¶
根節含露辛苕穎扶楥綠蠻中靈草多夏永清陰足¶
　　　　竹¶
種竹官牆陰經年但憔悴故園新綠多宿幹轉蒼翠¶
　　　　榴花¶
窈窕安榴花乃是西鄰樹墜萼可憐人風吹落幽户¶
　　　　萱草¶
春條擁深翠夏花明夕陰北堂罕悴物獨爾澹冲襟¶
<pb:KR4h0143_WYG_064-18a>¶
　　　　澆花¶
早起獨行園花藥發竒穎猶嫌墜露稀更汲寒泉井¶
　　　觀黄德美延平春望兩圖為賦二首¶
　　　　劒閣望南山¶
川流滙南奔山豁類天闢層甍麗西崖朝旦羣峰碧¶
　　　　冷風望演山¶
方舟越大江凌風下飛閣仙子去不逺蒼屏倚寥廓¶
　　　題九日山石佛院亂峰軒¶
<pb:KR4h0143_WYG_064-18b>¶
因依古佛居結屋寒林杪當户碧峰稠雲煙自昏曉¶
巖中老釋子白髮對青山不作看山想秋雲時往還¶
　　　題可老所藏徐明叔畫巻¶
羣峰相接連斷處秋雲起雲起山更深咫尺愁千里¶
　　　汲清泉漬竒石置熏爐其後香烟被之江山雲¶
　　　物居然有萬里趣因作四小詩(錄三首/)¶
晴窗出寸碧倒影媚中川雲氣一吞吐湖江心渺然¶
一水渺空濶羣山中接連寒陰白霧湧飛度碧峰前¶
<pb:KR4h0143_WYG_064-19a>¶
隠几對寒碧忘言心自閒豈知宜寂士滅跡青峰間(杜/詩)¶
(滅跡君山湖/上之青峰)¶
　　　家山堂晩照效輞川體作¶
夕陽浮逺空西峰背殘照爽氣轉分明與君共晩眺¶
　　　春同張敬夫城南二十詠(錄十/五首)¶
　　　　納湖¶
詩筒連畫巻坐看復行吟想像南湖水秋來幾許深¶
　　　　東渚¶
<pb:KR4h0143_WYG_064-19b>¶
小山幽桂叢嵗暮靄佳色花落洞庭波秋風渺何極¶
　　　　詠歸橋¶
綠漲平湖水朱欄跨小橋舞雩千載事歴歴在今朝¶
　　　　船齋¶
考槃雖在陸滉瀁水雲深正爾滄洲趣難忘魏闕心¶
　　　　麗澤堂¶
堂後林陰密堂前湖水深感君懷我意千里夢相尋¶
　　　　蘭澗¶
<pb:KR4h0143_WYG_064-20a>¶
光風浮碧澗蘭杜日猗猗竟嵗無人采含薫祗自知¶
　　　　石瀨¶
疏此竹下渠潄彼澗中石暮館繞寒聲秋空動澄碧¶
　　　　巻雲亭¶
四山雲氣深徙倚一舒嘯浩蕩忽搴開為君展遐眺¶
　　　　栁堤¶
渚華初出水堤樹亦成行吟罷天津句薰風拂面凉¶
　　　　月榭¶
<pb:KR4h0143_WYG_064-20b>¶
月色三秋白湖光四面平與君凌倒影上下極空明¶
　　　　琮琤谷¶
湖光湛不流嵌竇亦潛注倚杖忽琮琤竹深無覓處¶
　　　　聽雨舫¶
綵舟停畫槳容與得欹眠夢破篷窗雨寒聲動一川¶
　　　　梅堤¶
仙人氷雪姿貞秀絶倫擬驛使詎知聞尋香問煙水¶
　　　　采菱舟¶
<pb:KR4h0143_WYG_064-21a>¶
湖平秋水碧桂棹木蘭舟一曲菱歌晩驚飛欲下鷗¶
　　　　南阜¶
高丘復層觀何日去登臨一目長空盡寒江列暮岑¶
　　　題畫巻¶
　　　　吳畫¶
妙絶吳生筆飛揚信有神羣仙不愁思步步出風塵¶
　　　　鬼佛¶
冥濛罔象姿相好菩薩面鬼佛吾詎知水石玩竒變¶
<pb:KR4h0143_WYG_064-21b>¶
　　　　范寛¶
山雄雲氣深樹老風霜勁下有考槃人超搖得真性¶
　　　次劉秀野蔬食十三詩韻(錄九首/)¶
　　　　乳餅¶
清朝薦疎盤乳鉢有真味不用精瓊糜無勞爛羊胃¶
　　　　新筍¶
翛翛江上林白日暗風雨下有萬玉蚪三冬臥寒土¶
　　　　紫蕈¶
<pb:KR4h0143_WYG_064-22a>¶
誰將紫芝苖種此槎上土便學商山翁風餐謝肥羜¶
　　　　子薑(本草云薑久食去臭氣通神明/或云傷心氣不可多食者非是)¶
薑云能損心此謗誰與雪請論去穢功神明看朝徹¶
　　　　南芥¶
黄龍記昔遊園客有佳遺不謂洛生吟輟餐時擁鼻¶
　　　　芋魁¶
沃野無凶年正得蹲鴟力區種萬葉清深煨奉朝食¶
　　　　筍脯¶
<pb:KR4h0143_WYG_064-22b>¶
南山春筍多萬里行枯腊不落盤餐中今知綠如簀¶
　　　　豆腐(世傳豆腐本/乃淮南王術)¶
種豆豆苖稀力竭心已腐早知淮王術安坐獲泉布¶
　　　　白蕈¶
聞說閬風苑瓊田産玉芝不收雲表露烹瀹詎相宜¶
　　　題米元暉畫¶
楚山直叢叢木落秋雲起向曉一登臺滄江日千里¶
　　　祝孝友作枕屏小景以霜餘茂樹名之因題此¶
<pb:KR4h0143_WYG_064-23a>¶
　　　詩¶
山寒夕颷急木落洞庭波幾疊雲屏好一生秋夢多¶
　　　墨莊四詠¶
　　　　墨莊¶
詩書啟山林德義久儲積嗣世知有人新畬更開闢¶
　　　　靜春堂¶
幽人本何心偶此翳環堵隠几亦無言光風遍寰宇¶
　　　　玩易齋¶
<pb:KR4h0143_WYG_064-23b>¶
竹几横陳處韋編半掩時寥寥三古意此地有深期¶
　　　　君子亭¶
倚杖臨寒水披襟立晩風相逢數君子為我說濂翁¶
　　　列岫望西山最正殆無毫髮遺恨滕王秋屏皆¶
　　　不及也因作此詩¶
城中望西山拄頰空朝暮不到列岫亭詎知親切處¶
東西水平分南北山中判妙處毫髮間商略無遺算¶
　　　次韻擇之進賢道中漫成¶
<pb:KR4h0143_WYG_064-24a>¶
日暮重岡上人勞馬亦饑不妨隨野雀容易宿寒枝¶
　　　劉德明彦集祝弟以夏雲多竒峰為韻賦詩戲¶
　　　成五絶¶
出山幾何時歸來便長夏端居心不怡散䇿長林下¶
為客厭城市還家辭世紛朝昏何所見但有四山雲¶
閉門事幽討嵗月忽已多客來無可問與君共絃歌¶
干時本已懶胸次況無竒若問中林趣婆娑祗自知¶
炎蒸不可柰雲氣滿前峰向夕風吹盡微聞逺寺鐘¶
<pb:KR4h0143_WYG_064-24b>¶
　　　百丈山六詠¶
　　　　石磴¶
層崖俯深幽微逕忽中斷努力一躋攀前行有竒觀¶
　　　　小澗¶
兩崖交翠陰一水自清瀉俯仰契幽情神襟頓飄洒¶
　　　　山門¶
置屋兩三間巧當竒絶處峽束百泉傾澗激囘風度¶
　　　　石臺¶
<pb:KR4h0143_WYG_064-25a>¶
出谷轉石稜俯身窺木末夕眺嵐翠分朝隮雲海濶¶
　　　　西閣¶
借此雲窗眠靜夜心獨苦安得枕下泉去作人間雨¶
　　　　瀑布¶
巔崖出飛泉百尺散風雨空質麗晴暉龍鸞共掀舞¶
　　　雲谷二十六詠(錄二十/一首)¶
　　　　雲谷¶
寒雲無四時散漫此山谷幸乏霖雨姿何妨媚幽獨¶
<pb:KR4h0143_WYG_064-25b>¶
　　　　南澗¶
危石下崢嶸高林上蒼翠中有横飛泉崩奔雜竒麗¶
　　　　瀑布¶
峰回危逕轉垂練忽千尋不為登山倦躊躇秋澗陰¶
　　　　雲闗¶
白雲去復還黄塵到難入只有澗水聲出闗流更急¶
　　　　杉逕¶
南起雲闗口榮紆上草堂天風發清籟山月度寒光¶
<pb:KR4h0143_WYG_064-26a>¶
　　　　雲莊¶
小丘横翠几層嶂復崕峨釋耒間來看巖姿此處多¶
　　　　泉硤¶
入闗但平田復此得清響何必問真源神襟一蕭爽¶
　　　　石池¶
兩岸蒼峭石䕶此碧泓寒秋月來窺影驪珠吐玉盤¶
　　　　西寮¶
畬田種胡麻結草寄林樾珍重無心人寒棲弄明月¶
<pb:KR4h0143_WYG_064-26b>¶
　　　　晦庵¶
憶昔屏山翁示我一言教自信久未能巖棲冀微效¶
　　　　草廬¶
青山繞蓬廬白雲障幽户卒嵗聊自娛時人莫留顧¶
　　　　懷仙¶
西望多竒峰北瞰獨仙府欲致武夷君石壇羅桂醑¶
　　　　揮手¶
此臺一揮手從此斷將迎不見塵中事惟聞打麥聲¶
<pb:KR4h0143_WYG_064-27a>¶
　　　　雲社¶
自作山中人即與雲為友一嘯雨紛紛無勞三奠酒¶
　　　　桃蹊¶
澗裏春泉響種桃泉上頭爛紅紛委地未肯出山流¶
　　　　竹塢¶
峭蒨桃蹊北蕭槮竹塢深不堪秋夜永風雨助悲吟¶
　　　　茶坂¶
攜籯北嶺西采擷供茗飲一啜夜窗寒跏趺謝衾枕¶
<pb:KR4h0143_WYG_064-27b>¶
　　　　絶頂¶
當年赫曦臺移治在兹嶺寥廓無四鄰三光疑倒影¶
　　　　北澗¶
土斷川亦分北下成陰澗秀石得佳名服膺吾敢慢(澗/有)¶
(仁義/石)¶
　　　　中溪¶
南下東嶺阿云是中溪道巖樹愛樛枝石田悲蔓草¶
　　　　休庵¶
<pb:KR4h0143_WYG_064-28a>¶
别嶺有精廬林巒亦幽絶無事一往來茶𤓰不須設¶
　　　元範尊兄示及十梅詩風格清新意寄深逺吟¶
　　　玩累日欲和不能昨夕自白鹿玉澗歸偶得數¶
　　　語¶
　　　　江梅¶
大雪天地閉窮陰渺寒濵誰知江南信已作明年春¶
　　　　嶺梅¶
梅花破萼時瘴雨吹成雪驛使忽相逢無言似愁絶¶
<pb:KR4h0143_WYG_064-28b>¶
　　　　野梅¶
野風吹孤芳逈立正愁絶皂葢莫徘徊堪看不堪折¶
　　　　早梅¶
霜風殊未高杖䇿荒園裏仙子别經年相看共驚喜¶
　　　　寒梅¶
白玉堂前樹風清月影殘無情三弄笛遙夜不勝寒¶
　　　　小梅¶
且喜梅花開莫嫌梅花小花小風味深此意君已了¶
<pb:KR4h0143_WYG_064-29a>¶
　　　　疎梅¶
玉笛未黄昏氷灘已清淺疎影不勝妍愁心為誰遣¶
　　　　枯梅¶
樛枝臥龍蛇冷蘂綴氷雪千里故人心今年為誰折(予/家)¶
(居時劉平甫/折此枝為贈)¶
　　　　落梅¶
花開已淒凉花落更愁寂來嵗煙雨時為君和鼎實¶
　　　　賦梅¶
<pb:KR4h0143_WYG_064-29b>¶
君欲賦梅花梅花若為賦繞樹百千囘句在無言處¶
　　　武夷精舍雜詠¶
　　武夷之溪東流凡九曲而第五曲為最深葢其山¶
　　自北而南者至此而盡聳全石為一峰拔地千尺¶
　　上小平處微戴土生林木極蒼翠可玩而四隤稍¶
　　下則反削而入如方屋帽者舊經所謂大隠屏也¶
　　屏下兩麓坡坨旁引還復相抱抱中地平廣數畝¶
　　抱外溪水隨山勢從西北來四屈折始過其南乃¶
<pb:KR4h0143_WYG_064-30a>¶
　　復繞山東北流亦四屈折而出溪流兩旁丹崖翠¶
　　壁林立環擁神剜鬼刻不可名狀舟行上下者方¶
　　左右顧瞻錯愕之不暇而忽得平岡長阜蒼藤茂¶
　　木按行迤靡膠葛䝉翳使人心目曠然以舒窈然¶
　　以深若不可極者即精舍之所在也直屏下兩麓¶
　　相抱之中西南向為屋三間者仁智堂也堂左右¶
　　兩室左曰隠求以待棲息右曰止宿以延賔友左¶
　　麓之外復前引而右抱中又自為一塢因累石以¶
<pb:KR4h0143_WYG_064-30b>¶
　　門之而命曰石門之塢别為屋其中以俟學者之¶
　　羣居而取學記相觀而善之義命之曰觀善之齋¶
　　石門之西少南又為屋以居道流取道書真誥中¶
　　語命之曰寒棲之館直觀善前山之顛為亭囘望¶
　　大隠屛最正且盡取杜子美詩語名以晩對其東¶
　　出山背臨溪水因故基為亭取胡公語名以鐡笛¶
　　說具本詩注中寒棲之外乃植楥列樊以斷兩麓¶
　　之口掩以柴扉而以武夷精舍之扁揭焉經始於¶
<pb:KR4h0143_WYG_064-31a>¶
　　淳熙癸夘之春其夏四月既望堂成而始來居之¶
　　四方士友來者亦甚衆莫不歎其佳勝而恨他屋¶
　　之未具不可以久留也釣磯茶竈皆在大隠屏西¶
　　磯石上平在溪北岸竈在溪中流巨石屹然可環¶
　　坐八九人四面皆深水當中窠臼自然如竈可㸑¶
　　以瀹茗凡溪水九曲左右皆石壁無側足之徑唯¶
　　南山之南有蹊焉而精舍乃在溪北以故凡出入¶
　　乎此者非漁艇不濟總之為賦小詩十有二篇以¶
<pb:KR4h0143_WYG_064-31b>¶
　　紀其實若夫晦明昏旦之異候風煙草木之殊態¶
　　以至於人物之相羊猿鳥之吟嘯則有一日之間¶
　　恍惚萬變而不可窮者同好之士其尚有以發於¶
　　予所欲言而不及者乎哉(錄八首/)¶
　　　　精舍¶
琴書四十年幾作山中客一日茅棟成居然我泉石¶
　　　　仁智堂¶
我慙仁智心偶自愛山水蒼崖無古今碧澗日千里¶
<pb:KR4h0143_WYG_064-32a>¶
　　　　隠求齋¶
晨窗林影開夜枕山泉響隠去復何求無言道心長¶
　　　　止宿寮¶
故人肯相尋共寄一茅宇山水為留行無勞具雞黍¶
　　　　石門塢¶
朝開雲氣擁暮掩薜蘿深自笑晨門者那知孔氏心¶
　　　　鐡笛亭(山前舊冇奪秀亭故侍郎胡公明仲/嘗與山之隠者劉君兼好游涉而賦)¶
　　　　(詩焉劉少豪勇游俠使氣晩更晦迹自放山/水之間善吹鐵笛有穿雲裂石之聲胡公詩)¶
<pb:KR4h0143_WYG_064-32b>¶
　　　　(有更煩横鐡笛吹與衆仙聴之句亭今廢久/一日與客及道士數人尋其故址適有笛聲)¶
　　　　(發於林外悲壯回鬱巖石皆震追感/舊事因復作亭以識其處仍改今名)¶
何人轟鐵笛噴薄兩崖開千載留餘響猶疑笙鶴來¶
　　　　茶竈¶
僊翁遺石竈宛在水中央飲罷方舟去茶煙裊細香¶
　　　　漁艇¶
出載長煙重歸裝片月輕千巖猿鶴友愁絶棹歌聲¶
　　　木芙蓉¶
<pb:KR4h0143_WYG_064-33a>¶
紅芳曉露濃綠樹秋風冷共喜巧回春不妨閒弄影¶
　　　蕙(古所謂蕙乃今之零陵香/今之蕙不知起於何時也)¶
今花得古名旖旎香更好適意欲忘言塵編誰能考¶
　　　木犀¶
喬木生夏凉芳㽔散秋馥未覺嵗時寒扶疎方遶屋¶
　　　菊¶
青蕋冒珍叢幽姿含曉露政爾破荒寒詎免傷遲暮¶
　　　丘子服來訪道間得古梅折以為贈劉叔通江¶
<pb:KR4h0143_WYG_064-33b>¶
　　　文卿俱來各有佳句因各次韻為答二首用叔¶
　　　通韻(錄一首/)¶
獨樹臨孤岸横枝放淺花不須煩驛使正耐雪斜斜¶
　　　庚申立春前一日¶
雪花寒送臘梅萼暖生春嵗晩江村路雲迷景更新¶
　　　謁表伯余宋祐¶
江上雪意滿風吹竹林平先生但堅坐稚子開柴荆¶
　　　題尤溪宗室所藏二妃圖(錄一首/)¶
<pb:KR4h0143_WYG_064-34a>¶
　　　　湘夫人¶
瀟湘水落時玉佩秋風起日暮悵何之寂寞寒江水¶
　　　醉作三首¶
淅淅西風起候蟲寒夜分千山杳沉寂竟夕斷知聞¶
淅淅西風起嗷嗷寒雁多稻粱隨處有珍重采薇歌¶
淅淅西風起濺濺石瀨鳴有情從是妄箇裏定無情¶
　　張栻¶
　　　城南雜詠二十首(錄十四首/)¶
<pb:KR4h0143_WYG_064-34b>¶
　　　　船齋¶
窗低蘆葦秋便有江湖思久已倦垂綸游魚不須避¶
　　　　麗澤¶
長哦伐木篇佇立以望子日暮飛鳥歸門前長春水¶
　　　　蘭澗¶
藝蘭北澗側澗曲風紆餘願言植根固芬芳長慰予¶
　　　　山齋¶
疊石小崢嶸修篁高下生地偏人跡罕古井轆轤鳴¶
<pb:KR4h0143_WYG_064-35a>¶
　　　　書樓¶
高樓出林杪中有千載書昔人不可見倚檻意何如¶
　　　　石瀨¶
流泉自清寫觸石短長鳴窮年竹根底和我讀書聲¶
　　　　巻雲亭¶
雲生山氣佳雲巻山色靜隠几亦何心此意相與永¶
　　　　栁堤¶
前年種垂栁已復如許長長條莫攀折留待映滄浪¶
<pb:KR4h0143_WYG_064-35b>¶
　　　　月榭¶
危欄明倒影面面湧金波何處無佳月惟應此地多¶
　　　　濯清亭¶
芙蓉豈不好濯濯清漣漪采之不盈把怊悵暮忘饑¶
　　　　西嶼¶
繫舟西岸邊幅巾自來去島嶼花木深蟬鳴不知處¶
　　　　琮琤谷¶
幽谷竹成陰懸流著石清不妨風月夕來此聴琮琤¶
<pb:KR4h0143_WYG_064-36a>¶
　　　　梅堤¶
亭亭堤上梅歴歴波間影嵗晩憶夫君寂寞煙渚靜¶
　　　　采菱舟¶
散䇿下亭阿水清魚可數却上采菱舟乘風過南浦¶
　　　題曽氏山園十一詠(錄六首/)¶
　　　　霜&KR0008;¶
種松苦難長松長還耐久莫作目前思但種門前栁¶
　　　　君子亭¶
<pb:KR4h0143_WYG_064-36b>¶
嘉蓮秉嘉質邂逅逢賞音翁豈玩物者寄意一何深¶
　　　　蓼步¶
扁舟横薄暮渺渺蓼知秋家山有江湖何必賦逺遊¶
　　　　梅沼¶
寒梅只自芳野水有餘清山空嵗云暮妙意相發明¶
　　　　桃花塢¶
花開山與明花落水流去行人欲尋源只在山深處¶
　　　　吟風橋¶
<pb:KR4h0143_WYG_064-37a>¶
　橋邊風月佳俛仰有餘思無忘履氷心方識吟風意¶
　¶
　¶
　¶
　¶
　¶
　¶
　¶
<pb:KR4h0143_WYG_064-37b>¶
　¶
　¶
　¶
　¶
　¶
　¶
　¶
御選宋詩巻六十二¶
