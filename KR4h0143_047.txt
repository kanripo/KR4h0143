# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:44.453156
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選宋詩卷四十五
<pb:KR4h0143_WYG_047-1a>¶
　欽定四庫全書¶
御選宋詩巻四十五¶
　　七言律詩一¶
　　　李昉¶
　　　　禁林春直¶
　疎林揺曵日輝輝直閣深嚴半掩扉一院有花春晝永¶
　八方無事詔書稀樹頭百囀鶯鶯語梁上新來燕燕飛¶
　豈合此身居此地妨賢尸禄自知非¶
<pb:KR4h0143_WYG_047-1b>¶
　　　楊徽之¶
　　　　寒食日寄鄭起侍郎¶
　清明時節出郊原寂寂山城柳映門水隔淡煙疎竹寺¶
　路經細雨落花村天寒酒薄難成醉地迥樓高易斷魂¶
　回首故山千里外别離心緒向誰言¶
　　　　贈譚先生¶
　古觀重重繞翠微杉松深處掩雙扉雲生萬壑投龍去¶
　海隔三山放鶴歸花洞宴遊春日永石壇朝禮曙星稀¶
<pb:KR4h0143_WYG_047-2a>¶
每聴高論長生理擬向塵中便拂衣¶
　　曹翰¶
　　　内宴應制¶
三十年前學六韜英名常得預時髦曽因國難披金甲¶
不為家貧賣寳刀臂健尚嫌弓力軟眼明猶識陣雲高¶
庭前昨夜秋風起羞見團花舊戰袍¶
　　李九齡¶
　　　贈馬道士¶
<pb:KR4h0143_WYG_047-2b>¶
水共逍遥雲共孤混時言笑只佯愚經年但醉宜城酒¶
千里唯擔華嶽圖尋野鶴來空碧洞覓琴僧去度重湖¶
人間再見知何日乞取先生古轆轤¶
　　柳開¶
　　　楚南樓¶
洗盡蠻煙几案空登臨直見楚山雄坐當鴻鵠高飛處¶
身在乾坤灝氣中木落有情瞻北闕霜輕無夢入西風¶
凭欄自是蓬瀛客獨對瀟湘興未窮¶
<pb:KR4h0143_WYG_047-3a>¶
　　徐鉉¶
　　　和清源太保寄湖州潘郎中¶
老大離羣一倍愁谿山風物且淹留醖成春酒誰斟酌¶
抄得新書自校讐莫似牧之矜曠逹須教子重讓風流¶
恩門舊分知難忘題取新詩上郡樓¶
　　　和錢秘監與邊¶
筵上詩題共筆床樽前酒興話高陽心清自覺官曹簡¶
院靜先知節候凉南國少年推貴重東堂前輩讓賢良¶
<pb:KR4h0143_WYG_047-3b>¶
好看雙鳳追飛處胡粉新塗紫界墻¶
　　　送周郎中還司¶
憶在廬山始識君當時惟擬共眠雲那知身許闗前定¶
却向人間逐世紛紫閣峯前欣欲往銀臺門裏歎離羣¶
青囊舊有登真訣莫遣閒人取次聞¶
　　舒雅¶
　　　答錢少卿¶
蓬萊閣下舊鄰居偶别俄驚四載餘每見寒葭思倚玉¶
<pb:KR4h0143_WYG_047-4a>¶
忽臨秋水得雙魚人間貴盛誰能及物外優閒我自如¶
聞認歸艎向春渚深知不與道情疎¶
　　刁衎¶
　　　代意¶
蕙時芳夕九廻腸歛袂東牕待曉光秦嶺樹高迷隴塞¶
楚天雲淡隔瀟湘病餘公幹情多詠秋晩安仁鬢有霜¶
休道鮫人落珠淚微波還擬託陳王¶
　　陳摶¶
<pb:KR4h0143_WYG_047-4b>¶
　　　偶題¶
十年蹤跡走紅塵回首青山入夢頻紫陌縱榮爭及睡¶
朱門雖貴不如貧愁聞劒㦸扶危運悶見笙歌聒醉人¶
攜取舊書歸舊隠野花啼鳥一般春¶
　　田錫¶
　　　花雨¶
雨裏飛花片片紅雨微花亂轉溟濛川原何處連天草¶
簾幕無人半日風寂寞劉楨新病後淒迷莊舄苦吟中¶
<pb:KR4h0143_WYG_047-5a>¶
可堪更是黄昏景燕冷鶯寒恨想同¶
　　　憶梅花¶
三年不見逺江梅長到梅時把酒杯似共故人千里别¶
空思近臘數枝開心隨曉日經鄉渚夢與春雲傍釣臺¶
金蕊瓊花風雪景凴誰圖畫入闗來¶
　　　紅樹¶
秋來佳樹色堪攀紅葉沿溪復映山半露寺樓深崦裏¶
密籠漁舎夕陽間吟看揺落堆金井醉賞扶疎對玉顔¶
<pb:KR4h0143_WYG_047-5b>¶
水國却疑春野秀似花幽鳥正闗闗¶
　　　秋夜有懐寄副翰宋白舎人¶
秋風蕭瑟北山椒頼有琴樽遣寂寥書幌靜憐斜月鑒¶
牕燈寒帶落花挑久辭知巳來江國少寄音書過海潮¶
憶昔玉堂今夜直建章宫漏正迢迢¶
　　　暇日偶題¶
年來吟鬢已星星烏石溪邊葉又零簾下孤燈刪草奏¶
牕前疊嶂讀茶經瘴鄉怕襲山嵐毒野艇嫌衝水霧腥¶
<pb:KR4h0143_WYG_047-6a>¶
天末豈忘歸去意白雲掩映數峯青¶
　　　郡中遣意寄友人¶
溪雲澹澹浪悠悠十二州中最小州花落喜過流水寺¶
月明嬾下看潮樓藥欄梅潤秋重換碁局松隂夜不收¶
吟寄故人如借問釣魚磯在海西頭¶
　　　題天竺寺¶
三月楊花撲馬飛聨鑣來款白雲扉湖邊鐘磬含清籟¶
樹杪樓臺靄翠微野景留人狂欲住春光啼鳥勸思歸¶
<pb:KR4h0143_WYG_047-6b>¶
萋萋芳草重回首十里松門照落暉¶
　　冦準¶
　　　應制賦牡丹花¶
栽培終得近天家獨有芳名出衆花香遞暖風飄御座¶
葉籠輕靄襯明霞縱吟宜把紅箋擘留賞惟張翠幄遮¶
深覺侍臣千載幸許隨仙仗看穠華¶
　　　春晩書事¶
春盡江天景寂寥思鄉還共楚雲遥林花經雨香猶在¶
<pb:KR4h0143_WYG_047-7a>¶
堤柳無風絮自飄水國獨慚臨縣邑煙郊爭合負漁樵¶
青梅時節遲歸計且逐餘芳殢酒瓢¶
　　　秋日¶
江天物候潛衰變氣爽初疑夏景餘雨漬亂苔侵古壁¶
風飄紅葉滿荒渠晩雲連嶽幽藏寺秋水澄江靜見魚¶
昔歳一鳴無所恨緑槐金蕊任蕭疎¶
　　　初到長安書懐¶
薦承丹詔撫彫殘適值年豐萬井安舊職尚兼黄閤貴¶
<pb:KR4h0143_WYG_047-7b>¶
前驅新擁碧油寒淨憐風竹經宵聴老愛山雲盡日看¶
魂夢不知闗塞外有時還得到金鑾¶
　　　秋夜懐歸¶
渭水苔磯阻舊遊夢囘空館却凝愁一聲江笛巴雲暝¶
半夜山風楚樹秋星落古池孤影動燈揺疎壁冷光幽¶
遲明不寐空搔首蹤跡何由得狎鷗¶
　　　洛陽有懐岐山舊遊¶
緑鬢年來巳漸彫舊遊芳草路迢迢山横逺翠疑歌黛¶
<pb:KR4h0143_WYG_047-8a>¶
柳拂輕梢認舞腰秦甸夢回空有恨洛陽吟斷獨無憀¶
斜陽更上高樓望始覺離情一倍饒¶
　　　江上晩行¶
秦川不得却歸耕奉詔年來在楚城孤寺殘鐘催夕照¶
汀洲疎葦送秋聲西風獨起湖山思久客應知寂寞情¶
野鶴漸無驚弋意對人孤立水煙平¶
　　　春日閒望有感¶
水鄉春氣變新正風物光榮異帝城閒歩偶尋芳草色¶
<pb:KR4h0143_WYG_047-8b>¶
空林獨聴野鶯聲煙霞未得從幽興吟賞潛悲減舊情¶
燕麥楊花自揺蕩不知離客困南征¶
　　　鄴中和崔邁著作¶
獨倚空樓畏景殘凝眸魂斷楚雲端猿清好雜江聲聴¶
山逺宜和霽色看鳥掠平蕪堪入畫風來危檻欲生寒¶
蕭蕭前浦歸帆静落日長吟且凭欄¶
　　　巴東寒食¶
春雨蕭蕭寒食天逺行猶在楚江邊人思故國迷殘照¶
<pb:KR4h0143_WYG_047-9a>¶
鳥隔深花語斷煙薄宦未能酬壯節良時空自感流年¶
因循未學陶潛興長見孤雲倍黯然¶
　　　過霧山¶
青燈古殿枕寒溪門外天垂斗柄低啼鳥不知春向背¶
落花依舊水東西半橋霜月光相照一帶松煙色未齊¶
誰料百年榛莽地香雲今日繞輪蹄¶
　　李維¶
　　　休沐端居有懐希聖¶
<pb:KR4h0143_WYG_047-9b>¶
銀闕琳房視草餘龍門岑寂斷軒車彩毫閒試金壺墨¶
青案時看玉字書王令風流希謝傅子雲詞賦敵相如¶
瓊枝不見蕭齋晩蕙草煙微度綺疏¶
　　　直夜¶
繚垣嶤闕慶雲深畫燭熏爐對擁衾三殿夜籖傳漏箭¶
九秋霜籟入風琴階前槁葉驚寒雨天際孤鴻答迥砧¶
欹枕便成魚鳥夢豈知名路有機心¶
　　　寄田錫舎人¶
<pb:KR4h0143_WYG_047-10a>¶
當年心計此心知忽忽逢人亦自疑枉是憂公生白髮¶
有何長畧謝清時林僧已怪抽身晩朝侶猶嫌到闕遲¶
多喜通規識幽抱路遥無處寄相思¶
　　　歸越東舊隠留别秦中知巳¶
客亭楊柳葉初殘歌咽秋空慘别顔吟愛好峯歸越路¶
醉衝寒雨出秦闗煙蘿庭户重棲倚漁浦人家舊往還¶
縱使功名無分得免教心在怨尤間¶
　　　再㑹傳逸人¶
<pb:KR4h0143_WYG_047-10b>¶
分到知心意不輕㡬年曾是愴離情微風吹雨雁初下¶
落葉滿堦蟲正鳴燈靜苦嫌論劒畧簟凉頻喜轉琴聲¶
從來共約雲泉老肯向人間占好名¶
　　　貽傳逸人¶
少年名節動人羣避俗身居積水濆㡬為典衣留逺客¶
半來欹枕看閒雲門連酒舎青苔滑路近沙汀白鳥分¶
誰道無情活黎庻數篇新製詠南薰¶
　　　郊居寄朝中知已¶
<pb:KR4h0143_WYG_047-11a>¶
年來流水壊平田客徑窮愁自可憐汀葦亂揺寒夜雨¶
沙鷗閒弄夕陽天狂嫌濁酒難成醉冷笑清詩不值錢¶
碧落故人知我否㡬回相憶上漁船¶
　　王旦¶
　　　十洲閣¶
山川如幻閣長秋一島飛來伴九洲不礙漁樵雙槳過¶
何妨羅綺四時遊雲疑泰華分張去水憶蓬瀛散漫浮¶
禁苑未知湖海樂生綃冩取獻中州¶
<pb:KR4h0143_WYG_047-11b>¶
　　王禹偁¶
　　　寄魚臺主簿傅翺¶
聴説魚臺景最竒鮑叅軍到語多時天晴緑野懸漁網¶
木脫空城露酒旗錦擲鮮鱗紅潑刺雪翻寒鷺白䙰褷¶
仍誇縣尹風騷客應有秋來唱和詩¶
　　　遊虎丘山寺¶
寺牆圍著碧孱顔曾是當年水湧山盡把好峯藏院裏¶
不教幽景落人間劒池草色經冬在石座苔花自古斑¶
<pb:KR4h0143_WYG_047-12a>¶
珍重晉朝吾祖宅一囘來此便忘還¶
　　　寄獻潤州趙舎人二首¶
南徐城古樹蒼蒼衙府樓臺盡枕江甘露鐘聲清醉榻¶
海門山色滴吟牕直廬久負題紅藥出鎮何妨擁碧幢¶
聞説秋來自高尚道裝笻竹鶴成雙¶
記言彩筆罷摛華卧閣高閒似道家琴院坐聴江寺磬¶
郡樓吟見海山霞春園遺母親燒筍夜榻留僧自煮茶¶
應笑陶潛未歸去折腰奔走在泥沙¶
<pb:KR4h0143_WYG_047-12b>¶
　　　春晩遊太和宮¶
數里新萍夾岸莎春來乘興宿煙蘿隨風蝴蝶顛狂甚¶
當路花枝採折多絳節參差抽苦筍翠鈿狼籍撒圓荷¶
湖山滿眼不歸去空羡漁翁雨一蓑¶
　　　再汎吳江¶
二年為吏住江濱重到江頭照病身滿眼碧波輸野鳥¶
一蓑疎雨屬漁人隨船曉月孤輪白入座晴山數㸃春¶
張翰精靈還笑我緑袍依舊惹埃塵¶
<pb:KR4h0143_WYG_047-13a>¶
　　　贈湖州張從事¶
前年春榜亞龍頭詞賦曾推第一流上直未歸紅藥院¶
供吟先得白蘋洲酒醒野寺烹山蕨公退溪亭狎海鷗¶
自是吳門折腰吏滿衣塵土為君羞¶
　　　和郡僚題李中舎公署¶
樹影池光映曉霞緑楊隂下吏排衙閒拖屐齒妨横筍¶
靜拂琴牀有落花地脉暗分吳苑水厨煙時煮洞庭茶¶
青宫詞客多閒暇按曲飛觴待歳華¶
<pb:KR4h0143_WYG_047-13b>¶
　　　題張處士溪居¶
雲裏寒溪竹裏橋野人居處絶塵囂病來芳草生漁艇¶
睡起殘花落酒瓢閒把道書尋晩徑靜攜茶鼎洗春潮¶
長洲嬾吏頻過此為愛盤飱有藥苖¶
　　　送馬學士入蜀¶
錦川宜共少年期四十風情去未遲蠶市夜歌欹枕處¶
峨眉春雪倚樓時休誇上直吟紅藥多羡乘軺聴子規¶
莫學當初杜工部因循不賦海棠詩¶
<pb:KR4h0143_WYG_047-14a>¶
　　　和陳州田舎人留别¶
演綸多暇每封章暫去頒條道更光郡吏好排紅粉妓¶
使君曾是紫薇郎樓臺有月新詩出囹圄無人緑草長¶
地接清淮足佳致水邨煙塢似魚鄉¶
　　　囘襄陽周奉禮同年因題紙尾¶
武闗西畔路巉巖兩月勞君寄兩緘鏡裏想添新白髮¶
篋中猶貯舊青衫扶頭酒好無辭醉縮項魚多且放嚵¶
譬似元和張太祝十年不改舊官銜¶
<pb:KR4h0143_WYG_047-14b>¶
　　　寒食¶
今年寒食在商山山裏風光亦可憐稚子就花拈蛺蝶¶
人家依樹繫鞦韆郊原曉緑初經雨巷陌春隂乍禁煙¶
副使官閒莫惆悵酒資猶有撰碑錢¶
　　　南郊大禮詩十首(録三首/)¶
聖君重卜祀南郊仗擁黄麾間白旄仙吹冷翻蒼玉珮¶
曉霞晴透絳紗袍天開兠率齋宫靜海湧蓬萊帳殿高¶
遷客生還知有望商山不敢擬離騷¶
<pb:KR4h0143_WYG_047-15a>¶
嚴禋禮過一陽生抃賀歡呼動四溟聖壽久長南至日¶
寳圖高大圵辰星九重城闕天將曙百萬人家户不扄¶
知有化工無棄物海波分納一浮萍¶
千官雲擁御樓時朝服紛紛換禮衣萬里梯航歸大國¶
一聲雷雨破圜扉青蠅傳去人人喜丹鳯銜來處處飛¶
收盡洛陽遷客淚全家濳望日邊歸¶
　　　新秋即事¶
宦途流落似長沙頼有詩情遣歳華吟弄淺波臨釣渚¶
<pb:KR4h0143_WYG_047-15b>¶
醉披殘照入僧家石挨苦竹旁抽筍雨打戎葵卧放花¶
安得君恩許歸去東陵閒種一園𤓰¶
　　　邨行¶
馬穿山徑菊初黄信馬悠悠野興長萬壑有聲含晩籟¶
數峯無語立斜陽棠梨葉落胭脂色蕎麥花開白雪香¶
何事吟餘忽惆悵村橋原樹似吾鄉¶
　　　寄豐陽喻長官¶
七十年華鬢未霜道情偏稱宰豐陽旦衙請印無仇覽¶
<pb:KR4h0143_WYG_047-16a>¶
(豐陽户不滿/千例省主簿)夜榻圍碁祗孟光(喻好碁與/内子敵手)庭户萬重嵐¶
氣盛盤餐數飣藥苖香猶言彭澤終歸去門柳青青檻¶
菊黄¶
　　　喜雪貽仲咸¶
半冬無雪嬾吟詩薄暮紛紛喜可知衣上惹來看不足¶
竹邊聴處立多時光迷曙色侵牕早片舞寒空到地遲¶
今日使君吟望好一車飛絮醉褰帷¶
　　　霽後望山中春雪¶
<pb:KR4h0143_WYG_047-16b>¶
誰種離離碎玉苖曉樓吟望興偏饒白雲作伴宜長在¶
紅日無情已半銷聚映早霞明野寺散隨春水過溪橋¶
世間安得王摩詰醉展霜縑把筆描¶
　　　春郊寓目¶
百舌嬌慵未苦啼雪隨春水下松溪何人樵樹和雲斫¶
㡬處山田帶雨犁蜀柳半開鸜鵒眼海棠深結麝香臍¶
東風似待閒人出一路青莎襯馬蹄¶
　　　春郊獨歩¶
<pb:KR4h0143_WYG_047-17a>¶
襟袖飄飄晩吹輕孤吟何必共人行緑楊繫馬尋芳逕¶
春草隨人上古城不分黄鸝誇巧口多慚戴勝勸歸耕¶
凭高朗詠沈湘賦自許吾生似賈生¶
　　　偶圃小園因題二首(錄一/首)¶
偶營菜圃為盤飱淮瀆祠前水北邨泉響静連衙鼔響¶
柴門深近子城門濛濛細雨春蔬甲亹亹寒流老樹根¶
從此商於地圖上畫工添箇舎人園¶
　　　寄潘處士¶
<pb:KR4h0143_WYG_047-17b>¶
賣藥先生白布衣書來方信在京師減君爐裏燒丹術¶
助我山中買酒貲閒似野雲終不住閉如籠鶴已多時¶
飄飄又去黄河北更負中條㡬首詩¶
　　　贈衛尉宋卿二十二丈(前翰長/侍郎)¶
謫宦歸來髪更斑廻翔猶在寺卿閒㡬多僚友三台上¶
大半生徒兩制間舊賜錦袍多貰酒新裁紗㡌欲歸山¶
東垣小諫龍鐘甚空媿洪爐早鑄顔¶
　　　幕次閒吟¶
<pb:KR4h0143_WYG_047-18a>¶
文章曾受帝褒稱幕次孤吟冷似冰借馬趂朝常後到¶
問人求米盡難憑僮教罷樂朝無酒兒廢看書夜絶燈¶
除却金章在腰下其餘滋味一如僧¶
江蘺吟盡鬢成霜謫宦歸來夢一塲每日祗窺丹鳯案¶
被人猶喚紫微郎齋宮獨坐風翻幕客舎閒吟葉滿牀¶
若是承明容再入未曾荒廢舊文章¶
　　　今冬¶
休思官職落青雲且算今冬養病身白紙糊牕堪聴雪¶
<pb:KR4h0143_WYG_047-18b>¶
紅爐著火别藏春旋篘官醖漂浮蟻時取溪魚削白鱗¶
况是豐年公事少為郎為郡似閒人¶
　　　臘月¶
臘月滁州始覺寒年豐歳暮郡齋閒官供好酒何憂雪¶
天與新詩合看山日照野塘梅欲綻燒廻荒徑草猶斑¶
吏人散後無公事門㦸森森夕鳥還¶
　　李虛已¶
　　　次韻和楊大年見寄¶
<pb:KR4h0143_WYG_047-19a>¶
鼇冠三峯碧海寛雲謡初下藹芝蘭探珠宮裏驪龍睡¶
織錦機中彩鳯盤藥砌蒼苔錢作㸃粉牆修竹玉為竿¶
閒從莊蝶親鳬舄曾得安期九轉丹¶
　　　次韻和汝南秀才遊淨土見寄¶
長松繫馬放吟鞭水殿沉檀一炷煙苔破閒階幽鳥立¶
草芳深院老僧眠桃花欲放條風後茶蕊新供榖雨前¶
良㑹賞詩多狎客我無岐路近神仙¶
　　趙湘¶
<pb:KR4h0143_WYG_047-19b>¶
　　　春夕偶作¶
一夕衡門獨自開雨隂深巷少塵埃醉醒風傍池邊起¶
坐久月從花上來何處夜歌初欲斷四鄰春夢未知囘¶
因思此興無人共時復孤吟歩緑苔¶
　　　贈張處士¶
應問秋雲學得閒飄然如不在人間青藤篋裏詩多怪¶
紫栗枝邊藥更殷江客對碁曾賭鶴野僧分屐借登山¶
仍聞昨日來城市又抱孤琴踏月還¶
<pb:KR4h0143_WYG_047-20a>¶
　　王操¶
　　　上李相公¶
弱冠登龍入粉闈少年清貴古來稀袖中詔草朝天去¶
頭上宮花侍宴歸卓筆玉堂寒漏迥捲簾池館水禽飛¶
三台位近猶謙遜閒聴秋林憶翠微¶
　　王巖¶
　　　殘冬客次資陽江¶
淡雲殘雪簇江天䇿蹇遲回客興闌持鉢老僧來咒水¶
<pb:KR4h0143_WYG_047-20b>¶
倚船商女待搬灘沙翹白鷺非真靜竹映繁梅奈苦寒¶
阮籍莫嗟岐路異舊山溪畔有魚竿¶
　　張維¶
　　　庭鶴¶
戢翼盤桓傍小庭不無清夜夢煙汀靜翹月色一團素¶
閒啄苔錢數㸃青終日稻粱聊自足滿前雞鶩漫相形¶
已隨秋意歸詩筆更與幽棲上畫屏¶
　　　玉蝴蝶花¶
<pb:KR4h0143_WYG_047-21a>¶
雪朶中間蓓蕾齊驟開猶覺繡工遲品高多説瓊花似¶
曲妙誰將玉笛吹散舞不休零晩樹團飛無定撼風枝¶
漆園如在須為夢若在藍田種更宜¶
　　　歸燕¶
社燕秋歸何處鄉羣雛齊老稻青黄猶能時暫棲庭樹¶
漸覺稀疎度苑牆巳任風簷下簾幙却隨煙艇過瀟湘¶
前春認得安巢所應免差池揀杏梁¶
　　　宿後陳莊¶
<pb:KR4h0143_WYG_047-21b>¶
臘凍初開苕水清煙邨逺郭漫吟行灘頭斜日鳬鷖隊¶
枕上西風角鼓聲一棹寒燈隨夜釣滿犁膏雨趂春耕¶
誰言五福仍須富九十年餘樂太平¶
　　楊億¶
　　　奉和御製社日詩¶
仙掌凌空沆瀣秋大田多稼似雲浮天邊霽景芙蓉闕¶
江上殘芳杜若洲東觀羣儒宣宴樂南荆遺俗重嬉遊¶
宸章忽降容瞻覩疑是神龜負九疇¶
<pb:KR4h0143_WYG_047-22a>¶
　　　别賦賞花¶
仙山靈沼五城西曉日花光照彩霓露濯冰蠶鋪瑞錦¶
風吹水麝拆香臍芳葩散採添蜂蜜紅片狂飛雜燕泥¶
曾識壺中舊春色桃源重到路猶迷¶
　　　龍圖閣㑹宴應制¶
册府藏書在紫微退朝稽古坐論思中天召宴衢樽滿¶
乙夜觀文列象垂彩鳯翩翻巢綺閣靈龜夭矯冠金碑¶
大風發唱羣臣和元首康哉庶績熈¶
<pb:KR4h0143_WYG_047-22b>¶
　　　秘閣賜宴送右諫議大夫种放得假歸終南山¶
　　　應制¶
𤨏闈聊輟皁囊封賜吿歸尋一畝宫闗路蒲輪千里逺¶
巖扉蕙帳㡬年空百壺天酒凝甘露二雅宸章掩大風¶
舊隠暫還非久住心期獻可沃堯聰¶
　　　送張彞憲歸鄉¶
處處春波滿稻畦海棠零落子規啼一麾逺郡方留滯¶
十里長亭又解擕後夜灘聲妨客夢初晴雲物入詩題¶
<pb:KR4h0143_WYG_047-23a>¶
到家為問田園事桃李猶應有舊蹊¶
　　　次韻和衢州席刑部早秋¶
朱火熒熒向夕流林間一葉忽驚秋風來野渡聞漁笛¶
霧歛晴天見蜃樓艷愛芙蓉開幕府香憐杜若老汀洲¶
使君鬢畔多元髪臨水登山不用愁¶
　　　春郊即事¶
黄鸝百囀宿煙疎近郭行春獨駐車壠上勸耕聊問訊¶
棠隂聴訟且躊躇逺林桑盡蠶成繭野水萍開獺趂魚¶
<pb:KR4h0143_WYG_047-23b>¶
㡬處路旁垂苦李遊人不折意何如¶
　　　留題黄山院¶
禾黍離離一徑通遊人攬轡即過從趂齋幽鳥聞疎磬¶
出定高僧記偃松夜半龕燈凝古殿雨餘巖溜迸前峯¶
昔年曾此題名處素壁欹斜翠蘚重¶
　　　梁舎人奉使巴中¶
藥署深嚴纔草詔劒闗迢遞忽乘軺霜天歴歴巴猿苦¶
山路駸駸筰馬驕梁苑寒風吹别袂瞿塘春水送歸橈¶
<pb:KR4h0143_WYG_047-24a>¶
紫垣遣使非常例應有星文動九霄¶
　　　秋日有懐鄉國¶
長安久客逢揺落不獨悲秋更憶鄉潘岳二毛行欲變¶
淵明三徑已應荒書裁尺素鴻難托夢遶重湖蝶自狂¶
遊宦十年歸未得塵纓却悔逐滄浪¶
　　　休沐日述懐寄錢少卿¶
風號電笑雨平階紈素微凉暗入懐書枕乍成園吏夢¶
晨蔬聊學太常齋名慙引籍通丹地心媿移文刻翠崖¶
<pb:KR4h0143_WYG_047-24b>¶
大隠金門猶自適日親方朔聴詼諧¶
　　　代意¶
夢蘭前事悔成占却羡歸飛拂畫簷錦瑟驚絃愁别鶴¶
星機促杼怨新縑舞腰罷試收紈袖博齒慵開委玉奩¶
㡬夕離魂自無寐楚天雲斷見凉蟾¶
　　　鶴¶
悵望青田碧草齊帝鄉歸路阻丹梯露濃漢苑宵猶警¶
雪滿梁園晝乍迷瑞世鸞皇徒自許繞枝烏鵲未成棲¶
<pb:KR4h0143_WYG_047-25a>¶
終年已結雲羅恨忍送西樓曉月低¶
　　　舊將¶
平生苦戰憶山西拊劒臨風氣吐霓㦸户當衢容駟馬¶
髯奴繞帳列生犀新豐酒滿清商咽武庫兵銷太白低¶
髀肉漸生衣帯緩早朝空聴汝南雞¶
　　　梨¶
繁花如雪早傷春千樹封侯未是貧漢苑漫傳盧橘賦¶
驪山曾識荔支塵九秋青女霜添味五夜方知月溜津¶
<pb:KR4h0143_WYG_047-25b>¶
楚客狂酲朝巳解水風猶自獵汀蘋¶
　　　無題¶
巫陽歸夢隔千峯辟惡香銷翠被空桂魄漸虧愁曉月¶
蕉心不展怨春風遥山黯黯眉常歛一水盈盈語未通¶
漫託鵾絃傳恨意雲鬟日夕似飛蓬¶
　　　書懐寄劉五¶
風波名路壯心殘三徑荒凉未得還病起東陽衣帶緩¶
愁多騎省鬢毛斑五年書命塵西閣千古移文媿北山¶
<pb:KR4h0143_WYG_047-26a>¶
獨憶瓊林苦霜霰清樽歳晏强酡顔¶
　　劉筠¶
　　　懷舊居¶
毛竹千叢蔽野亭曉猿驚後亂峯青漢庭已奏三千牘¶
周室曾繙十二經紫殿深沉頻視草緇帷寂寞自飛螢¶
振衣本為蒼生起肯向荀家祗聚星¶
　　　梨¶
元光仙樹阻丹梯御宿嘉名近可齊真定早寒霜葉薄¶
<pb:KR4h0143_WYG_047-26b>¶
樊川初曉露枝低先時櫻熟煩羊酪逺信梅酸損瓢犀¶
宋玉有情終未識蔗漿無奈楚魂迷¶
　　錢惟演¶
　　　再次首唱韻和大年¶
雲變危峯萬里横簟鋪湘水一牀平紅蘭愛露消晨渴¶
緑蕙翻風析夜酲逸少偶書葵扇貴羊欣閒卧練裙輕¶
無妨天上芝泥熟獨看瑶光近太清¶
　　　梨¶
<pb:KR4h0143_WYG_047-27a>¶
紫花青蒂壓枝繁秋實離離出上闌東海圓珪無奈碧¶
嵰州甜雪不勝寒已憂仙佩懸珠重更恐金刀切玉難¶
自與相如解消渇何須瓊蕊作朝飡¶
　　　初秋¶
蜜脾初滿若榴紅秋意知侵玉井桐薤簟自憑南郭几¶
榖巾猶卧北牕風雲迷候雁辭遥塞露濕飛螢起暗叢¶
病巳不須傳七發粉箋香墨寄詩筒¶
　　　送客不及¶
<pb:KR4h0143_WYG_047-27b>¶
橋闊川長恨已多斑騶嘶斷隔雲蘿遥山㡬疊迷朱斾¶
芳草經時駐玉珂高鳥可能追夕照緑楊空自拂微波¶
短轅白鼻何由得目送層樓一雁過¶
　　　此夕¶
曲瓊斜挂影沉沉火齊屏風六曲深春瘦已寛連理帶¶
夜長惟有辟寒金珠抛月浦空涵淚瑟怨蘭堂漫寄心¶
碧玉可能攀貴徳阮郎追騎更駸駸¶
　　　秋日小園¶
<pb:KR4h0143_WYG_047-28a>¶
碧簟凉生白袷衣庾園秋晩得幽期千房嫩菊金螢亂¶
百本衰荷鈿扇欹日薄蘚花沿素壁雨滛蛙鼓占清池¶
翛然自合䝉莊趣誰識無心似摽枝¶
　　錢維濟¶
　　　苦熱¶
蘋末風休飛閣深亭亭日御漸流金火雲接影横銀漢¶
水鳥無聲下翠隂渴想孤山同飲露煩思楚殿獨披襟¶
柘漿粔籹都無味衛玠清羸欲不任¶
<pb:KR4h0143_WYG_047-28b>¶
　　李宗諤¶
　　　代意¶
霧鸞曉影忽參差雲雨陽臺役夢思自是膠絃無續日¶
不同珪月有圓時洞房斗帳承新愛河漢星橋隔後期¶
綺榭凝塵斷消息抒情空擬四愁詩¶
　　　館中新蟬¶
雨過新聲出苑牆煙輕餘韻度回塘短亭疎柳臨官道¶
平野西風更夕陽八斗陳思饒賦詠二毛潘岳易悲凉¶
<pb:KR4h0143_WYG_047-29a>¶
感時偏動騷人思不問天涯與帝鄉¶
　　陳越¶
　　　休沐端居有懐希聖¶
玉甃銀牀䕃碧桐圵牕珍簟水紋融衣裁練布如王導¶
扇執蒲葵學謝公瓊屑半和仙掌露蘭苕輕泛楚臺風¶
若非氷雪神仙骨相樂誰同一笑中¶
　　任隨¶
　　　鶴¶
<pb:KR4h0143_WYG_047-29b>¶
何年玉羽别崐丘飛舞長親十二樓驚露夜窺瑶圃月¶
翔雲高憶海天秋肯教渠畧知遐壽㑹向神區更逺遊¶
正是溶溪煙水碧好陪青鳯飲澄流¶
　　劉隲¶
　　　舊將¶
强弩當年討不庭功成身退炳丹青囊沙澤畔知兵法¶
聚米山前識陣形驥老未甘秋伏櫪劒閒猶覺夜衝星¶
分茅錫土傳家牒鐘鼎還須為勒銘¶
<pb:KR4h0143_WYG_047-30a>¶
　　　館中新蟬¶
揺落何須宋玉悲齊庭遺恨莫沾衣池中菡蓞香全減¶
井上梧桐葉乍飛風促箏聲隨斷續日移磚影自光輝¶
宜秋門外饒芳樹結駟那堪送客歸¶
　　丁謂¶
　　　途中盛夏¶
山木無隂驛路長海風吹熱透蕉裳渇思西漢金莖露¶
困憶南朝石歩廊江上綸竿輪散誕林間冠褐負清凉¶
<pb:KR4h0143_WYG_047-30b>¶
下程欲選披襟處滿眼頳桐與佛桑¶
　　　梨¶
揺揺繁實弄秋光曾伴青椑薦武皇懸圃雲腴滋紺質¶
上林風馭獵清香尋芳尚憶瓊為樹蠲渇因知玉有漿¶
多少好枝誰最見冒霜丹顆倚鄰牆¶
　　　山居(雷化以南山多零陵藿/香芬芳襲人動或數里)¶
洞口清香徹海濱四時芳馥四時春山多緑桂憐同氣¶
谷有幽蘭讓後塵草解忘憂憂底事花能含笑笑何人¶
<pb:KR4h0143_WYG_047-31a>¶
(嶺南有/含笑花)爭如彼美欽天壤長薦芳香奉百神¶
　　陳亞¶
　　　懐舊隠¶
多愧當年未第間卜居人外得清閒排聨花品曾非僭¶
愛惜苔錢不是慳秋閣詩情天淡淡夕溪漁思月彎彎¶
而今慚厚明朝禄敢念藏愚莫買山¶
　　張及¶
　　　贈杜鼎昇(鼎昇字火舉形神清秀有古人之風/夫婦皆八十餘每遇芳時好景選勝)¶
<pb:KR4h0143_WYG_047-31b>¶
　　　(偕行人皆羡其/高年逸樂云)¶
家本樊川老蜀都世家冠劒豈寒儒筆耕尚可儲三載¶
酒戰猶能敵百夫僻愛舜琴湘水弄每懸孫畫醉仙圖¶
孟光笑語長相逐喚作梁鴻得也無¶
　　詹中正¶
　　　香山¶
浪兀孤舟一葉輕香山登歩覺神清㡬多怪石全勝畫¶
大半竒花不出名猿狖盡當吟裏見煙霞祗向眼前生¶
<pb:KR4h0143_WYG_047-32a>¶
官身未約重來此酒滿螺杯月正明¶
　　穆修¶
　　　江南春¶
杜若溪邊待釣船怨紅傷翠助鸝鵑戰囘春色青蒲劒¶
買破韶光緑荇錢千嶂逺圍芳草國一江晴浸落霞天¶
未知多感多愁客何處偷尋甕底眠¶
　　　燈¶
黯黯有時當永恨依依何處照閒眠静臨客枕愁寒雨¶
<pb:KR4h0143_WYG_047-32b>¶
逺出魚篷耿暝煙纎影乍欹還自立冷花時結不成圓¶
銷魂猶憶江樓夜曾對離觴賦短篇¶
　　石延年¶
　　　金鄉張氏園亭¶
亭館連城敵謝家四時園色鬬明霞牕迎西渭封侯竹¶
地接東陵隠士𤓰樂意相闗禽對語生香不斷樹交花¶
縱遊㑹約無留事醉待參横落月斜¶
　　楊朴¶
<pb:KR4h0143_WYG_047-33a>¶
　　　莎衣¶
軟緑柔藍著勝衣倚船吟釣正相宜蒹葭影裏和煙卧¶
菡萏香中帶雨披狂脱酒家春醉後亂堆漁舎晩晴時¶
直饒紫綬金章貴未肯輕輕博換伊¶
　　魏野¶
　　　謝長安孫舎人寄恵蜀牋¶
彩牋一軸敵瓊瑰喜見親題手自開逺勝浣花人寄到¶
貴從視草客分來百張重疊霞初巻千色參差錦乍裁¶
<pb:KR4h0143_WYG_047-33b>¶
紅藥篇章方雅稱老夫無用擬封囘¶
　　　登原州城呈張簣從事¶
異鄉何處最牽愁獨上邊城城上樓日暮北來惟有雁¶
地寒西去更無州數聲塞角高還咽一𣲖涇河凍不流¶
君作貧官我為客此中離恨共難収¶
　　　秋霽草堂閒望¶
草堂高迥勝危樓時節殘陽向晩秋野色青黄禾半熟¶
雲容黒白雨初收依依永巷聞邨笛隠隠長河認客舟¶
<pb:KR4h0143_WYG_047-34a>¶
正是詩家好風景嬾隨前哲却悲愁¶
　　林逋¶
　　　湖上隠居¶
湖水入籬山遶舎隠居應與世相違閒門自掩蒼苔色¶
過客時驚白鳥飛賣藥比常嫌有價灌園終亦愛無機¶
如何天竺林間路猶到秋深夢翠微¶
　　　湖山小隠¶
道著權門便絶交一峯青翠濕衡茅莊生已憤鴟鳶嚇¶
<pb:KR4h0143_WYG_047-34b>¶
揚子休譏蝘蜓嘲潏潏藥泉來石竇霏霏茶靄出松梢¶
琴僧近借南薰譜且併閒工仔細抄¶
　　　湖上晩歸¶
卧枕船舷歸思清望中渾恐是蓬瀛橋横水木已秋色¶
寺倚雲峯正晩晴翠羽濕飛如見避紅蕖香嫋似相迎¶
依稀漸近誅茅地雞犬林蘿隠隠聲¶
　　　西湖春日¶
爭得才如杜牧之試來湖上輙題詩春煙寺院敲齋鼓¶
<pb:KR4h0143_WYG_047-35a>¶
夕照樓臺卓酒旗濃吐雜芳薫巘崿濕飛雙燕破漣漪¶
人間幸有蓑兼笠且上漁船作釣師¶
　　　夏日池上¶
蓮香如綺細濛濛翡翠窺魚裊水葓巻箔未生單簟月¶
凭闌初過一襟風横欹片石安琴薦獨倚新篁看鶴籠¶
沈李凍醪無寄與可憐瀟灑興誰同¶
　　　西巖夏日¶
蕙帳蕭閒掩敝廬子真巖石坐來初為驚野鳥巢間乳¶
<pb:KR4h0143_WYG_047-35b>¶
嬾過鄰僧竹裏居新溜迸凉侵靜語晩雲浮潤上殘書¶
何須强捉白團扇一柄青松自有餘¶
　　　秋日湖西晩歸舟中書事¶
水㾗秋落蟹螯肥閒過黄公酒舎歸魚覺船行沈草岸¶
犬聞人語出柴扉蒼山半帶寒雲重丹葉疎分夕照微¶
却憶清溪謝太傅當時未解惜蓑衣¶
　　　深居雜興¶
隠居松籟細錚然何獨微之重碧鮮已被逺峯擎&KR1128;&KR1128;¶
<pb:KR4h0143_WYG_047-36a>¶
更禁初月吐姢姢門庭靜極零苔露籬援凉生褭菊煙¶
中有病夫披白袷瘐行清坐詠遺篇¶
　　　雜興¶
湖上山林畫不如霜天時候屬園廬梯斜晩樹收紅柿¶
筒直寒流得白魚石上琴樽苔野淨籬隂雞犬竹叢疎¶
一闗兼是和雲掩敢道門無卿相車¶
　　　孤山後冩望¶
水墨屏風狀總非作詩除是謝元暉溪橋裊裊穿黄落¶
<pb:KR4h0143_WYG_047-36b>¶
樵斧丁丁斫翠微返照未沉僧獨往長煙如淡鳥横飛¶
南峯有客鋤園罷閒倚籬門忘却歸¶
　　　安福縣途中作¶
詩景紛挐且按鞭壊橋危磴已鳴泉雲根道店多沽酒¶
山崦人家亦種田谷鳥驚啼衝宿雨野梅愁絶閉寒煙¶
玉梁閤皁堪行徧囘得江邊即上船¶
　　　山園小梅¶
衆芳揺落獨暄妍占盡風情向小園疎影横斜水清淺¶
<pb:KR4h0143_WYG_047-37a>¶
暗香浮動月黄昏霜禽欲下先偷眼粉蝶如知合斷魂¶
幸有微吟可相狎不須檀板共金尊¶
剪綃零碎㸃酥乾向背稀稠畫亦難日薄縱甘春至晩¶
霜深應怯夜來寒澄鮮祗共鄰僧惜冷落猶嫌俗客看¶
憶著江南舊行路酒旗斜拂墮吟鞍¶
　　　嘗茶次寄越僧靈皎¶
白雲峯下兩槍新膩緑長鮮榖雨春靜試恰如湖上雪¶
對嘗兼憶剡中人瓶懸金粉師應有筯㸃瓊花我自珍¶
<pb:KR4h0143_WYG_047-37b>¶
清話㡬時搔首後願和松色勸三廵¶
　　　寄題歴陽馬仲文水軒¶
占得幽居近郭西水軒風景獨難齊煙含晩樹人家逺¶
雨濕春蒲燕子低紅燭酒醒多聚㑹粉箋詩敵㡬招攜¶
旅遊今日堪搔首揺落山城困馬蹄¶
　　　西湖孤山寺後舟中冩望¶
天竺横分景色寛孤山背後泊船看林藏野路秋偏靜¶
水映漁家晩自寒拂拂煙雲初澹蕩蕭蕭蘆葦半衰殘¶
<pb:KR4h0143_WYG_047-38a>¶
舂鋤數㸃誰驚起書破晴雲粉字乾¶
　　　酬晝師西湖春望¶
笛聲風暖野梅香湖上凭闌日漸長一様樓臺圍佛寺¶
十分煙雨簇漁鄉鷗横殘葑多成陣柳映危橋未著行¶
終約吾師指芳草靜吟閒歩岸華陽¶
　　王初¶
　　　延平天慶觀¶
劒化江邊彩構新層臺不染玉梯塵千章隠篆標龍簡¶
<pb:KR4h0143_WYG_047-38b>¶
一曲空歌降鳯鈞嵐氣濕衣雲葉晩天香飄户月枝春¶
盟金早晩聞仙語學種三芝伴羽人¶
　　　青帝¶
青帝邀春隔歲還月娥孀獨夜漫漫韓憑舞羽身猶在¶
素女商絃調未殘終古蘭巖棲偶鶴從來玉谷有離鸞¶
㡬時幽恨飄然斷共待天池一水乾¶
　　　書秋¶
千里南雲度塞鴻秋雲無跡淡平空人間玉嶺清霄月¶
<pb:KR4h0143_WYG_047-39a>¶
天上銀河白晝風潘賦登山魂易斷楚歌遺珮怨何窮¶
往來未得如張翰欲鱠霜鯨碧海東¶
　　　自和書秋¶
隴首斜飛避弋鴻頹雲蕭颯見層空漢宫夜結雙莖露¶
閶闔凉生六幕風湘女怨絃愁不禁鄂君香被夢難窮¶
江邊兩槳連歌渡驚散遊魚蓮葉東¶
　　宋庠¶
　　　二月花柳將盛忽有風雨絶寒戲呈東甫¶
<pb:KR4h0143_WYG_047-39b>¶
二月尋芳已有期横來風雨固難知潤添水榭千波漲¶
寒勒林花十日遲晩匣氣昬鸞不舞寶絃聲縱雁頻移¶
傷春遺恨君須㑹重煖山爐釂玉巵¶
　　　閏十二月望日立春禁中作¶
閏厯先春破臘寒綵花金勝寵千官氷從太液池邊動¶
柳向靈和殿裏看瑞氣因風生禁仗暖輝依日上仙盤¶
須知聖運隨生殖萬國年年共此歡¶
　　　寄子京¶
<pb:KR4h0143_WYG_047-40a>¶
八年三郡駕朱輪更忝鴻樞對國鈞老去師丹多忘事¶
少來之武不如人車中顧馬空能數海上逢鷗想見親¶
惟有弟兄歸隠志共將耕鑿報堯仁¶
　　　重展西湖¶
緑鴨東陂已可憐更因雲竇注西田鑿開魚鳥忘情地¶
展盡江湖極目天向夕舊灘都浸月過寒新樹更留煙¶
使君直欲稱漁叟願賜閒州不計年¶
　　宋祁¶
<pb:KR4h0143_WYG_047-40b>¶
　　　兄長莒公赴鎮道出西苑作詩有長楊獵近寒¶
　　　熊吼太液歌餘瑞鵠飛語意警邁予輙擬作一¶
　　　篇¶
寳樓斜倚闕西天北轉樓隂壓素漣白雪久殘梁複道¶
黄頭空守漢樓船塵輕未損朝來霧樹煖才容臘外煙¶
弭節不妨饒悵戀待歌魚藻記他年¶
　　　寒食假中作¶
九門煙樹蔽春㕓小雨初晴潑火前草色引開盤馬地¶
<pb:KR4h0143_WYG_047-41a>¶
簫聲催暖賣餳天縈絲早絮輕無著弄袖和風細可憐¶
鼇署侍臣貪出沐珉糜珠饀媿頒宣¶
　　　落花¶
墜素翻紅各自傷青樓煙雨忍相忘將飛更作迴風舞¶
已落猶成半面粧滄海客歸珠迸涙章臺人去骨遺香¶
可能無意傳雙蝶盡付芳心與蜜房¶
　　　九日宴射¶
佳節憑高駐綵旗亭皋霧罷轉晨曦堋間羽集號猿後¶
<pb:KR4h0143_WYG_047-41b>¶
臺外塵飛戲馬時芳菊治疴爭泛蕊丹萸辟惡徧傳枝¶
明年此㑹知何處醉玉頽山不用辭¶
　　晏殊¶
　　　初秋寓直¶
絳河星斗夜闌干禁署沉沉閉九闗上帝册書羣玉府¶
仙人宫闕巨鼇山凉蟾影度秋隂薄促漏聲來夜唱閒¶
擁鼻吟多欲愁絶嚴鐘淒斷樹烏還¶
　　　假中示判官張寺丞王校勘¶
<pb:KR4h0143_WYG_047-42a>¶
元已清明假未開小園幽徑獨徘徊春寒不定斑斑雨¶
宿醉難禁灧灧杯無可奈何花落去似曾相識燕歸來¶
遊梁賦客多風味莫惜青錢萬選才¶
　　夏竦¶
　　　上元應制¶
魚龍曼衍六街呈金鎖通宵啟玉京冉冉遊塵生輦道¶
遲遲春箭入歌聲寳坊月皎龍燈淡紫閣風微鶴燄平¶
宴罷南端天欲曉回瞻河漢尚盈盈¶
<pb:KR4h0143_WYG_047-42b>¶
　　韓琦¶
　　　次韻和子淵學士春雨¶
天幕沉沉淑氣温雨絲輕軟墜雲根洗開春色無多潤¶
染盡花光不見㾗寂寞畫樓和夢鎻依微芳樹過人昬¶
堂虛坐密珠簾下試問淳于醉㡬樽¶
　　　周沆著作宰秀州嘉禾¶
庇身名邑得嘉禾銅墨猶嗟滯俊科前席未期宣室召¶
聞絃還繼武城歌酒旗穿柳春堤迥漁艇藏花夕唱和¶
<pb:KR4h0143_WYG_047-43a>¶
對此不勞披縣譜且求新句解詩魔¶
　　　上已¶
逺道今逢祓禊辰雨餘風物一番新等閒臨水還思舊¶
取次看花便當春絮雪暖迷西苑路車雷晴起曲江塵¶
臺英正約尋芳㑹誰是山隂作序人¶
　　　北塘避暑¶
盡室林塘滌暑煩曠然如不在塵寰誰人敢議清風價¶
無樂能過白日閒水鳥得魚長自足嶺雲含雨只空還¶
<pb:KR4h0143_WYG_047-43b>¶
酒闌何物醒魂夢萬柄蓮香一枕山¶
　　　北塘春雨¶
葉葉輕雲悵薄羅坐看膏澤灑庭柯風前芳杏紅香減¶
煙外垂楊緑意多聲落檐牙飛短瀑㸃勻池面起圓波¶
晴來西北憑闌坐拂黛遥峯濯萬螺¶
　　　清明獲鹿道中¶
尺雪征途已倦行那堪寂寞過清明農居近古鞦韆野¶
懸堞成墟睥睨平只見靚粧矜節服更無閒地匝春耕¶
<pb:KR4h0143_WYG_047-44a>¶
山川寓目皆形勝可惜虛屯百萬兵¶
　　　御製後苑賞花釣魚奉㫖次韻¶
花簇香亭萬朶開琱輿高自九闗來輕隂閣雨迎天歩¶
寒色留春送壽杯仙吹徹雲終縹紗恩魚逢餌㡬徘徊¶
曾參三十年前㑹今備台司得再陪¶
　　　樞廷對竹¶
一紀前曾對此君依然軒檻喜重新丹心自覺同高節¶
青眼相看似故人不雜囂塵終冷淡飽經霜雪尚精神¶
<pb:KR4h0143_WYG_047-44b>¶
樞廷豈是琴樽伴㑹約幽居稱幅巾¶
　　　從駕過金明池¶
帳殿深沉壓水開㡬時宸輦一遊來春留花樹隂成幄¶
雨漲池波色染苔空外長橋横螮蝀城邊真境闢蓬萊¶
崇朝侍宴臨雕檻共看龍艘奪錦回¶
　　　丙午上巳瓊林苑賜筵¶
春光濃簇寳津樓樓下新波漲鴨頭佳節難逢真上巳¶
賜筵榮入小瀛洲仙園雨過花遺靨御陌風長絮走毬¶
<pb:KR4h0143_WYG_047-45a>¶
　禊飲不須愁巨白清明來日尚歸休¶
　　　　上已㑹興慶池¶
　興慶池頭三月三柳如拖綬草如衫禊觴臨水筵相屬¶
　文鷁凌波尾競銜花雨亂飛紅撲簌峯螺遥聳碧巉巖¶
　芳辰况任遊人樂不必低將席㡌攙¶
　　　　登廣教院閣¶
　岑寂禪扉啟晝闗公餘為㑹一開顔高臺面壘包平野¶
　老柏參天礙逺山花去春叢蝴蝶亂雨勻朝圃桔橰閒¶
<pb:KR4h0143_WYG_047-45b>¶
　徘徊軒檻何時下直待前枝倦鵲還¶
　　　　郡圃春晩¶
　溶溶春水滿方塘闌檻風微落蕊香盡日楊花飛又歇¶
　有時林鳥見還藏沉疴不為閒來减流景知從靜處長¶
　欲戰萬愁無酒力可堪三月去堂堂¶
　¶
　¶
御選宋詩巻四十五¶
