# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:47.882585
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選明詩卷七十二
<pb:KR4h0143_WYG_241-1a>¶
　欽定四庫全書¶
御選明詩巻七十二¶
　　七言律詩五¶
　　　唐泰¶
　　　　江上書懐寄周𤣥林敏¶
　昔年曽共醉蘭舟明日閒情憶舊游獨客荒村空向暮¶
　異鄉多病厭逢秋殘煙古戍聞寒笛落日楓林見驛樓¶
　為報别来憔悴甚漫因尊酒一銷憂¶
<pb:KR4h0143_WYG_241-1b>¶
　　　　晚次雪峰寺¶
　㣲霜落葉度闗河古寺清新掩薜蘿輕䇿獨随飛鳥去¶
　好山偏向夕陽過三花祇苑逢僧少獨樹髙臺積雨多¶
　暫盍朋簪躭勝果下方塵土易蹉跎¶
　　　王彝¶
　　　　東歸有感¶
　路㫁江淮已足憂繁華猶自説蘇州萬人金甲城頭騎¶
　十丈朱旗郡裏樓麋鹿昔遊何處草鴈鴻不似去年秋¶
<pb:KR4h0143_WYG_241-2a>¶
忍将一掬東歸淚付與婁江入海流¶
　　徐尊生¶
　　　遊鍾山過寳珠峰頂西軒贈浙僧慈隠¶
寳珠峰頂危亭角邂逅髙僧失垢氛便啟軒忩臨絶壁¶
還留賔客坐層雲簷端優鉢千香樹肘後楞伽㡬巻文¶
謾説空門無繫著也須攜手惜輕分¶
　　　&KR0276;源汪氏樵隠¶
芙蓉髙嶺含清暉宣平之居近翠㣲斧斤丁丁響林薄¶
<pb:KR4h0143_WYG_241-2b>¶
雲霧滃滃沾人衣石碁盤邉莫閒坐樵風涇裏當早歸¶
歸来絶不到城市自是世人相識稀¶
　　　七月六日生日有感¶
客中生日近七夕老子行年當五旬夢寐不忘林壑趣¶
形模難作市朝身已甘素髮欺凌我祇怕淄塵染汚人¶
歸去秫田秋正熟新醪爛醉甕頭春¶
　　　稷下¶
春官承制促成書東觀遺編任巻舒草草便垂千載後¶
<pb:KR4h0143_WYG_241-3a>¶
遲遲難俟百年餘淹中舊學文空在稷下諸生術本疎¶
浪説徐生善頌止懐鉛竊食愧何如¶
　　　新年¶
江上年華與浪奔天涯心緒向誰論持竿本住桐廬岸¶
被褐偶来金馬門足躡風雲非老事髩垂霜雪是愁痕¶
韭苗虀葉添新緑昨夜東風入故園¶
　　　送博士錢子予還鄉¶
乞得成均老病身懸車便向鏡湖濵都人共羨楊司業¶
<pb:KR4h0143_WYG_241-3b>¶
鄉友争迎賀季真落絮繽紛攙别恨歸帆縹緲傍殘春¶
欲知後夜相思夢鳳闕西頭月色新¶
　　梁寅¶
　　　次韻酬黎以徳¶
銀河斜界樹參天為憶幽人思渺然亥市塵囂迂竹徑¶
午橋煙雨傍溪船明燈散帙棲鴉後倚杖看山去鳥邉¶
但得文章扳屈宋何須重賦逺遊篇¶
　　　山中秋夜¶
<pb:KR4h0143_WYG_241-4a>¶
夜對千峰秋氣清蕭條巖壑一閒身松林虎出時窺犬¶
茅屋螢飛偏近人傍月把書憐稚子臨風吹笛羨南鄰¶
栖烏應怯梧桐冷不㫁悲啼欲嚮晨¶
　　　都門将歸宿石城門外和李仲淵知縣晚過上¶
　　　林之作¶
韋曲風光尺五天驕驄嘶過酒樓前龍輿陌路疎疎雨¶
鳳闕觚稜淡淡煙上相彩㫋歸栁外王孫金彈落花邉¶
臨風有客題佳句不羨春風歌舞筵¶
<pb:KR4h0143_WYG_241-4b>¶
　　　贈西山僧¶
髙僧自喜巖下住長見白雲飛復迴半山風吹松子落¶
千嵗石作蓮花開鳥下林堂待分食龍游溪水遇浮杯¶
吳山楚山聊暫住還把楞伽歸去来¶
　　　天寧寺和曽得之兼呈彭聲之及雪印¶
經年不到天寧寺却喜春濃叩竹扃二水共明洲外碧¶
千峰如削雨餘青謾勞山茗時時煮自笑齋鐘日日聴¶
垂白飽聞髙世論巖栖空愧老窮經¶
<pb:KR4h0143_WYG_241-5a>¶
　　韓奕¶
　　　吳中春感次韻¶
桃李於人強自開江城寒食客歸来宫蛙鳴處空存沼¶
野鹿游時尚有臺春事夢中三月破繁華去後㡬時迴¶
流傳庾信江南賦不信當時事可哀¶
　　　湖州道中¶
百里溪流見底清苕花蘋葉雨新晴南潯賈客舟中市¶
西塞人家水上耕岸轉青山紅樹近湖揺碧浪白鷗明¶
<pb:KR4h0143_WYG_241-5b>¶
棹歌誰唱灣灣月髣髴吳儂子夜聲¶
　　　春望次韻¶
春城栁色㡬家連厨舍多時似禁煙處處緑蕪生夜雨¶
村村白水落平田花稀野圃東風外人逺江天去鴈邉¶
盡日百花洲上路往来惟有一漁船¶
　　　山院¶
山院頻来即是家鄰房㡬處共煙霞石池水碧連朝雨¶
金粟秋開滿樹花入社陶公寧止酒品泉陸子解煎茶¶
<pb:KR4h0143_WYG_241-6a>¶
扁舟百里行非逺黄髮應堪老嵗華¶
　　　竹爐¶
緑玉裁成偃月形偏宜煮雪向巖扃虚心未許如灰死¶
古色争看似汗青偶免樵柯供土銼尚疑清籟和陶瓶¶
達人曽擬同天地上有秋蟲為篆銘¶
　　　秋日¶
百事年来盡懶為閉門髙卧動經時秋来深悟芭蕉喻¶
嵗暮聊吟蟋蟀詩巷陌草深人住少湖田水沒鴈来遲¶
<pb:KR4h0143_WYG_241-6b>¶
人生適意無貧賤尊酒鱸魚且自持¶
　　　寄友¶
杏花落後曉風顛隠几懐人白晝眠寒食漸分新改火¶
春衣猶戀舊裝綿陶潛入社何妨醉齊已吟時不廢禪¶
朝市悠悠塵土隘莫教飛到白鷗邉¶
　　　山中留别¶
江天雲物已淒淒老去應多少日思荒稗滿田秋水後¶
平蕪連苑夕陽遲眼昏每到看書覺髮白非因攬鏡知¶
<pb:KR4h0143_WYG_241-7a>¶
力疾杖藜猶可起山中逺趁故人期¶
　　　寄素菴¶
相逢白首樂新知獨對青春動逺思風雨空城花落後¶
池塘芳草燕来時生前只有銜杯好老去空成攬鏡悲¶
悵望孤帆斜日影滄江猶負白鷗期¶
　　　寄江隂夏翁¶
殘山剰水舊吳宫㡬度相期杖屨同夜雨新晴桃葉渡¶
春寒已過杏花風人生暮景方多暇春事濃時一半空¶
<pb:KR4h0143_WYG_241-7b>¶
邂逅逢人應問信酒船何日過湖東¶
　　　二月二日寄友¶
頻年芳節兩悤悤往事閒思半夢中江郭春寒連夕雨¶
海棠花信㡬番風萋萋逺浦迷芳草歴歴青天沒㫁鴻¶
悵望思君無限意扁舟一醉故人同¶
　　　春思¶
積雨柴門草色新一經白首又青春也知性癖難趨俗¶
却喜身閒不屬人冷食鄰家將禁火軟泥門巷不生塵¶
<pb:KR4h0143_WYG_241-8a>¶
髙懐誰肯同蕭散放棹煙江采白蘋¶
　　王履¶
　　　石闗¶
裂石為闗似洞門天慳神秀此相分不曽臨澗先眠石¶
未暇登峰且看雲鳥哢只從中界㫁松聲專許上方聞¶
誰人更似周徵士不怕鍾山孔氏文¶
　　　東峰頂見黄河潼闗¶
雙松隂底故臨邉要見東維萬里天山下有人停步武¶
<pb:KR4h0143_WYG_241-8b>¶
望中疑我是神仙地通荒楚延秋色河借斜陽透野煙¶
敢問鬱華離垢後有誰張口下層巔¶
　　陶宗儀¶
　　　曉起¶
豆苗引蔓上疎籬桐樹吹花落釣磯老我田園閒處好¶
故人書疏近来稀挂巾蘿薜看雲起沐髮滄浪待日晞¶
只怪平生詩癖在形骸消瘦不勝衣¶
　　　樂静草堂為衛叔静賦¶
<pb:KR4h0143_WYG_241-9a>¶
屋繞芙蓉九疊屏日長客去掩閒庭巖花暖傍疎簾落¶
堦草晴分汗簡青温火試香刪舊譜汲泉煑茗續遺經¶
江南定有徵賢詔太史方占處士星¶
　　　次韻荅楊亷夫先生¶
移家正在小斜川新買黄牛學種田奏賦不騎沙苑馬¶
懐歸常夢浙江船牎浮爽氣青山近書染涼隂緑樹圓¶
樂嵗未教瓶有粟全資芋栗應賔筵¶
　　　夜坐¶
<pb:KR4h0143_WYG_241-9b>¶
披衣散髮坐南榮漏㸃遲遲欲二更風約沼萍雲影淡¶
月栖徑竹露華明石牀涼意浮珍簟寳鼎沈煙噴玉笙¶
世慮不闗心似洗此身只覺在蓬瀛¶
　　　和董良史僉憲西郊草堂雜興¶
清溪脈脈抱虚堂新竹姢姢過短牆問栁尋花春事晚¶
投壺散帙午隂涼時将芳糗充魚餌嵗㑹香秔備鶴糧¶
如此閒情真自適可無幽夢入鵷行¶
　　　華山阻雨¶
<pb:KR4h0143_WYG_241-10a>¶
東南風急布帆輕長泖西来第一程此日忽逢春暮雨¶
何人不望客中晴煙巒朶朶鬟凝碧石溜濺濺玉奏聲¶
且向華山谿口泊推篷滌硯寫幽情¶
　　　喜晴¶
澹霧冥濛日晏升攬衣遥見闔閭城十分天氣依然好¶
一色波光逺近明紫燕將雛花上語錦鳩呼婦樹頭鳴¶
道傍農父交相慶菜麥青青喜快晴¶
　　　張建寜賦詩見寄次韻¶
<pb:KR4h0143_WYG_241-10b>¶
移家住近府城東簾巻垂楊燕子風幽夢時驚棊局外¶
好懐日付酒杯中喜於静室觀虚白倦向通途踏軟紅¶
老我無能甘寂寞谿山還欲與君同¶
　　　次韻荅張林泉二首¶
倦草淮南大小山此身常與白雲閒南鄰北舍相歡洽¶
西陌東阡自往還筆勢縱横驚雨驟文詞奇古發天慳¶
㡬時共剪西牎燭尊酒髙談一破顔¶
百年孤抱嵗寒心不覺頭顱雪滿簪梧柏鼎煙時瀹茗¶
<pb:KR4h0143_WYG_241-11a>¶
石牀衣露夜横琴水雲深處成真賞風月良辰動苦吟¶
欲訪郊居曽有約桃花浪暖一篙深¶
　　　題王筠菴水村¶
垂楊舊種成籬落小徑初開近石矼夜雨漁舟添个个¶
晴沙鷗鳥下雙雙夢魂不到鳴珂里卜築何須濯錦江¶
沽酒鱠魚從野老髙歌招隠壓新腔¶
　　　次陸北巖韻¶
畎畝髙低絡翠陘樹林密茂列雲屏水村沙路迢迢白¶
<pb:KR4h0143_WYG_241-11b>¶
茒屋炊煙處處青谷口樵歌西日暝巖頭虎嘯晚風腥¶
先生歸也山居静童子篝燈月半扃¶
　　沈夢麟¶
　　　訪陳敏道不值¶
不憚風波兩日程孤舟聊繫故人情菊花與我為賔主¶
醴酒從人結弟兄秋穀已銷吳甸雨寒潮不上闔閭城¶
白頭欲製烏啼曲付與漁郎短笛聲¶
　　　和邵山人過字韻二首¶
<pb:KR4h0143_WYG_241-12a>¶
吳松東去羣鴻散苕霅西来一舸過池上屢陪山簡醉¶
座中曽聴薛華歌中年鄉國黄塵合長夏江村緑樹多¶
擬與賀公同結伴黄冠野服晚婆娑¶
亂後還家如旅泊愁中貰酒喜人過每吟栗里停雲句¶
不作南山種豆歌故宅東風歸燕静孤村夜雨落花多¶
白頭却憶觀光日曽賦神明與馺娑¶
　　　九日過姚廷暉隠居¶
病起扶衰上釣槎乗流直到故人家一秋止酒尊無緑¶
<pb:KR4h0143_WYG_241-12b>¶
九日開園菊未花海氣生潮通白霧天風如水洒烏紗¶
歸来落葉多如雨欲寄新詩日已斜¶
　　　中秋夜泊黄河¶
黄流滚滚浪翻盆百尺颿檣上下奔月色偏於今夜白¶
河源不改舊時渾雷行西北通天極風送蛟龍入海門¶
欲酹一觴歌九敘千秋萬嵗禹功存¶
　　劉仔肩¶
　　　荆南江晚眺有感¶
<pb:KR4h0143_WYG_241-13a>¶
沙頭寂寂晚維舟詞客重来感舊遊江上夕陽諸葛廟¶
雨中芳草仲宣樓天連錦水来春色雲暗襄陵起暮愁¶
回首可憐梁父意一官牢落向南州¶
　　易恒¶
　　　題錢思復曲江草堂¶
浣花寂莫鍾山逺今見風流在曲江八十儀刑今有㡬¶
三千詞賦緫無雙屋頭秋老凌霜樹竹下春閒聴雨牎¶
好向兩村尋舊隠月輪峰下磵飛瀧¶
<pb:KR4h0143_WYG_241-13b>¶
　　　鹿城隠居¶
避俗龎公隠鹿門鹿城静亦絶塵喧釣緣水北菰蒲渚¶
牎俯江南桑柘村書螙字殘繙汗簡石魚銘古刻窪尊¶
地偏舟楫稀来往獨有煙潮到岸痕¶
　　　遣興¶
生也無涯信有涯幽情謾自惜芳華每憐修潔聴詩鶴¶
難遣低斜篆壁蝸境熟不疑身是妄慮澄始覺夢成賒¶
晚晴看徧江頭水流盡西林一片霞¶
<pb:KR4h0143_WYG_241-14a>¶
　　　中秋對月二首¶
一覽清暉萬里過百年秋興此時多鮫童袂薄遺珠淚¶
織女機寒濕鳳梭鶴語不知人是否烏啼數問夜如何¶
江湖莫動魚龍寂應有淒涼及釣蓑¶
氷壺出水浄無波不著漂漂一葦過鼓角聲沈知夜寂¶
梧桐葉盡覺秋多年侵容髩煩霜雪涼到衣裳惜芰荷¶
只恐桂花零落盡空留清影自婆娑¶
　　　曉過黄山書所見¶
<pb:KR4h0143_WYG_241-14b>¶
海門日出破江昏潮入中流砥柱分白石不消千古雪¶
亂鷗忽起半沙雲香秔紅粟来吳餉犀甲戈船到水軍¶
最是黄山風水闊莫教吹笛惱龍君¶
　　　睡起¶
睡起喚茶猶未醒強将物色與詩裁楊花易遣為萍去¶
春夢難憑化蜨来草信無名生自得鷺知有性立還猜¶
出門一笑忘情景濯足清江坐碧苔¶
　　　遊上方小酌僧舍¶
<pb:KR4h0143_WYG_241-15a>¶
上方氣壓湖山勝老我登臨思惘然一鳥影沈秋水外¶
千峰勢㫁夕陽前清尊白髮酬今日畫舫珠簾記昔年¶
獨倚危䦨重弔古荒臺樵唱起蒼煙¶
　　　述懐¶
鴈信無憑蜨夢訛寥寥空望逺人過家如明月圓時少¶
腸似游絲㫁處多垂白不禁青鏡在落紅其奈緑隂何¶
百年嵗月今如許誰遣流光逐逝波¶
　　　風雨憶瀼西¶
<pb:KR4h0143_WYG_241-15b>¶
故園十畝瞰林塘花竹隂隂覆小堂好友肯来唯一二¶
老夫不出是尋常白魚寒鱠槎頭雪朱橘秋嘗屋角霜¶
雨雨風風歸未得空勞飛夢繞滄浪¶
　　李勝原¶
　　　涇縣¶
古木荒碑對縣門數家煙火自黄昏河流故繞山邉市¶
驛路斜通郭外村煙雨園林梅結子春風籬落竹生孫¶
愁看市井蕭條甚喪亂曽經㡬戍屯¶
<pb:KR4h0143_WYG_241-16a>¶
　　田子貞¶
　　　題安分軒圖¶
一室蕭然萬慮忘幽棲真似斛斯莊春晴野澗多藜藿¶
秋晚山田足稻粱待富却慙居易拙送窮應笑退之狂¶
看君已在羲皇上老去從教白髮長¶
　　李道生¶
　　　雨後¶
山中曉起喜新晴杖屨尋詩獨自行㡬樹好花春盡發¶
<pb:KR4h0143_WYG_241-16b>¶
滿溪流水夜来生遊絲拂地應千尺啼鳥喚春時一聲¶
趁暖田家曝蠶種明朝節候是清明¶
　　梁蘭¶
　　　寄呈東原公劉子彦¶
北闕前年一上書歸来髙卧楚郊墟西風短褐雙蓬髩¶
落日空山一草廬道直不殊梁太傅賦成端擬漢相如¶
别来又是春三月盡日逢人問起居¶
　　　客舍秋雨呈東鄰隠居¶
<pb:KR4h0143_WYG_241-17a>¶
燈前細雨夜初䦨枕上聞雞夢轉難壯節豈因今日改¶
旅懐方向故人寛江天雨色連牎白草樹風聲入室寒¶
景物已殊歸計逺殘年飽飯共相看¶
　　陳緝¶
　　　送周煥文從唐伯剛之吳興¶
碧瀾堂下即吳興十里芙蓉繞石城山簡歸時應倒載¶
條侯醉後尚談兵蘋洲雨過秋聞鴈橘里春深曉候耕¶
事省好将樵唱曲水晶宫裏坐吹笙¶
<pb:KR4h0143_WYG_241-17b>¶
　　　禁煙日簡長如仲如二昆弟¶
湖頭誰復載吳娃鷗鳥多情戀白沙涪萬春深無杜宇¶
武陵何處有桃花雨餘石燕晴歸穴市近山蜂午報衙¶
看到前朝丞相墓野人翻土樹桑麻¶
　　髙伯恂¶
　　　寄施以端¶
桃花㸃㸃山中雨楊栁青青水面絲春色惱人牽别恨¶
錦箋乗興寫相思小牎鸚鵡呼春夢芳樹提壺促醉期¶
<pb:KR4h0143_WYG_241-18a>¶
惆悵百年今已半花前時復玉尊随¶
　　　寄梁紹輝¶
花時醉裏悤悤别回首西風錦樹秋明月相思隔江浦¶
素書不見到林丘松隂塵榻晴還拂池畔清尊晚更留¶
山水閒情宜共賞碧雲涼鴈思悠悠¶
　　梁紹輝¶
　　　登小孤山亭子¶
飛亭結構半山隅雲影天光入畫圖清漲九江吞漢沔¶
<pb:KR4h0143_WYG_241-18b>¶
髙標孤柱限荆吳風来舟楫敧危疾雲暗魚龍變化殊¶
獨倚畫闌吟不盡白雲飛處寸心孤¶
　　顧協¶
　　　送張翰臣幕掾還廣西¶
曽持刀筆贊元戎不數區區野戰功青髩消磨千嶂外¶
舊交零落十年中雪晴官路梅花白雨熟蠻鄉茘子紅¶
三十六原何處是馬蹄輕踏緑楊風¶
　　　次曹以忠¶
<pb:KR4h0143_WYG_241-19a>¶
草堂門對浣花溪林影蕭疎鶴共棲對酒有時歌白雪¶
讀書長夜照青藜鳥啼忩户驚幽夢風裂芭蕉失舊題¶
㡬度相思徒悵望㫁鐘殘月曉峰西¶
　　潘子安¶
　　　九日王時融招飲¶
喜見長瓶破曉封忽移春暈上衰容故人已覺尊前少¶
佳節偏於客裏逢千里暮愁連蟋蟀無邉秋色醉夫容¶
而翁此際登髙處應在三山第一峯¶
<pb:KR4h0143_WYG_241-19b>¶
　　沈應¶
　　　寄邵徳昂¶
髙隠青門不識塵碧桃花下白綸巾詩傳畫意王摩詰¶
船載書聲米舍人半板水扉兼竹浄一間草閣與山鄰¶
閒情不及鷗先往㡬度相思入夢頻¶
　　　送樂仲禮之秦郵¶
江店西風酒味香悤悤何事促行裝百年一半長為客¶
兩髩無多易著霜逺水平蕪秋艇去㫁雲歸鳥暮天長¶
<pb:KR4h0143_WYG_241-20a>¶
如今楚地皆吳語不必逢人歎異鄉¶
　　　将歸山中留别李二公勉¶
二月風光尚裌衣暖雲籠日午行遲杏園却近桃花塢¶
寒食相兼上已時芳草家家迷蛺蜨棠梨樹樹囀黄鸝¶
㡬回欲共行春樂南浦歸舟已有期¶
　　史謹¶
　　　宿洞庭廟¶
山勢如龍入洞庭仙人樓閣倚青冥鐘聲縹緲連三界¶
<pb:KR4h0143_WYG_241-20b>¶
雲氣蒼茫䕶六丁胡蜨夢回山月曉鯉魚風起浪花腥¶
無因得受還丹術自把長鑱採茯苓¶
　　危進¶
　　　謝許鍊師恵圖書¶
茅山許史舊諸孫還向仙臺卧白雲竹外畫沙迷鶴跡¶
花間引水泛鵞羣蒼崕翠刻金書字丹井銀牀玉篆文¶
科斗早收東觀上㡬人相倚播清芬¶
　　　題饒孟持所蔵趙希逺畫渚宫圖¶
<pb:KR4h0143_WYG_241-21a>¶
罨畫䦨圍響屧廊流蘇帳幔鬱金堂玉龍剰注千鍾酒¶
金鴨濃熏百和香廊宇鳴秋霜葉赤軒牎破曉露華黄¶
舊時行樂今看畫煙月蘆汀鴈㡬行¶
　　　送人之七閩憲副¶
七閩風景異江鄉嶺徼緣雲去路長緑漲溪蠻榕葉暗¶
紅蒸海日茘支香花間彈舌調鸚鵡月下吹簫引鳳皇¶
行樂未終淹壯志軺車行處起秋霜¶
　　徐良言¶
<pb:KR4h0143_WYG_241-21b>¶
　　　来鶴詩贈周𤣥初¶
九天執法大𤣥卿稽首焚香禮玉京借得魏君騏驥到¶
恰如簫史鳳鸞鳴翩翩繞樹香煙近歴歴横江夜氣清¶
欲向羣中留一隻相将過海到蓬瀛¶
　　方孝孺¶
　　　登歸雲寺閣¶
棲身丹壑緫志歸水閣頻登趣不稀雨脚斜侵耕叟笠¶
苔花青匝定僧衣山餘積雪寒猶壯岸墮流星曉更飛¶
<pb:KR4h0143_WYG_241-22a>¶
卜築何當居此地玉堂金馬任相違¶
　　練子寧¶
　　　賦得孟義科斗送監生楊仲文歸台州親迎¶
孤石巉巖出紫煙雲根遺墨尚依然文章豈在龜疇下¶
形質還存鳥跡前汲冢秋風思汗簡魯堂春雨閟韋編¶
郎君歸去和鳴後織作機中錦字傳¶
　　　送周望往四川¶
駟馬橋邉秋水波郎君此去意如何衡陽鴈陣驚寒早¶
<pb:KR4h0143_WYG_241-22b>¶
巫峽猨啼入夜多一水東来通漢沔衆山西上接岷峩¶
少陵祠宇清溪曲為瀉瓊漿試一過¶
　　　解嘲¶
秋来逸興浩如雲閒拂霜華看劒紋莫怪風流謝安石¶
未應憔悴沈休文驊騮神駿寧論肉鵰鶚身輕更出羣¶
千載征南不穿札至今猶作晉元勲¶
　　　己丑五月訪子白於秦淮橋¶
五月南風水倒流秦淮橋下問扁舟穿花燕子羽毛溼¶
<pb:KR4h0143_WYG_241-23a>¶
隔水人家門巷幽心憶庭闈瞻楚樹身陪冠冕侍瀛洲¶
吾兄歸去如相問衣綵終期慰白頭¶
　　　寄曽得之¶
髙鳥知還久倦飛分甘萬里邁王畿虎頭肉食侯何用¶
雞舌含香事已違博望尋源經月去長卿諭蜀暫時歸¶
寄言玉笥雲中客終擬相從採蕨薇¶
　　　謁安慶余忠宣祠¶
将軍忠節貫荆襄千載精神日月光血戰孤城身已殞¶
<pb:KR4h0143_WYG_241-23b>¶
名垂青史汗猶香殘碑墮淚空秋草折㦸沈沙自夕陽¶
我亦有懐追國士為来感慨奠椒漿¶
　　黄觀¶
　　　送趙彦圮都事¶
石頭城下自分攜無復連牀聴曉雞故里音書寒鴈杳¶
空江雲樹暮雲低春来白下孤新約夢去花間憶舊題¶
猶念雲深留宿夜酒醒詩就小樓西¶
　　程本立¶
<pb:KR4h0143_WYG_241-24a>¶
　　　乳石詩¶
　　象賢奉常得異石於演樂堂典寳周翁識之云道¶
　　州乳石也奉常欣然以詩見遺因賦詩荅奉常并¶
　　呈長史且欲質諸典寳翁也¶
聞道山中乳窟多乳泉流出石為窠洞門到處飛蝙蝠¶
驛路何年載槖駝野色忽看新培嶁水痕猶認舊漩渦¶
豈無青髓香如飯老我黄塵奈爾何¶
　　　過五河縣¶
<pb:KR4h0143_WYG_241-24b>¶
龍窩驛近鼓聲催轉柁傾帆沙岸隈共指深淵最空洞¶
豈無神物待雲雷風清楊栁如看畫水緑蒲萄始潑醅¶
浩蕩好懐春色裏詩成南鴈忽飛迴¶
　　　髙郵夜泊¶
城頭月色見觚稜城下官河夜欲氷返照疎林皆野燒¶
殘星别浦是船燈腐儒食禄曽無補倦客思家已不勝¶
春雨五湖煙水闊荷蓑歸去下魚罾¶
　　　和貝惟學登小孤山韻¶
<pb:KR4h0143_WYG_241-25a>¶
西来風浪湧金山人在鴻濛沆漭間大地小孤天柱石¶
長江第一海門闗鮫人夜泣珠成淚龍女晴梳翠作鬟¶
欲問靈巫報神語我行何日定東還¶
　　　過趙州¶
青山環抱水争流行盡雲州入趙州四野耕耘多樂嵗¶
諸蕃斥候不防秋過橋花竹前村近入谷松蘿小寺幽¶
妻子誰能免相憶他鄉雖好莫淹留¶
　　　嵩盟九日次井泉百户韻¶
<pb:KR4h0143_WYG_241-25b>¶
天涯九日一登樓應是黄花笑白頭脱帽不妨同醉倒¶
拂衣安得不歸休山盤晴谷深蔵寺水縮寒溪淺露洲¶
上馬荒原向昏黒休教鼓角起邉愁¶
　　　送魚課司使霍思誠赴京師¶
三年官守滯蠻荒萬里羈魂度太行居有馬韀留客座¶
食無魚鮓寄親嘗晴天梅樹常含霧臘月山花不受霜¶
辭滿得歸人共樂将詩送别意茫茫¶
　　　送人致仕歸越¶
<pb:KR4h0143_WYG_241-26a>¶
老臣殊荷聖恩寛詔許還家授散官賜杖未攜鳩玉小¶
誥綾新織朶雲團西牎夜雨銷紅蠟東閣晴山倚畫闌¶
子去我留寧不愧鑑湖他日請黄冠¶
　　　滇陽二月罌粟花盛開皆千葉紅者紫者白者¶
　　　㣲紅者半紅者傅粉而紅者白膚而絳脣者丹¶
　　　衣而素純者殷如染茜者一種具數色絶類麗¶
　　　春譜之所云¶
鄯闡東風不作寒米囊花似夢中看珊瑚舊是王孫玦¶
<pb:KR4h0143_WYG_241-26b>¶
瑪瑙猶疑内府盤嘶過驊騮金匼匝飛来蛺蜨玉䦨干¶
瘴煙窟裏身今老春事傷心思萬端¶
　　　晚至安寧¶
連然驛路馬曽諳落日行人思不堪地極九州銅柱北¶
山蟠六詔鐵橋南湯池水底皆隂火鹽井煙中半夕嵐¶
回首蓬莱天萬里忍教塵髩白毿毿¶
　　　自姚安出普淜¶
層闗飛鞚出寒雲萬木歸鴉亂夕曛山自蜻蛉川口合¶
<pb:KR4h0143_WYG_241-27a>¶
路從鸚鵡嶺西分道傍築室新成市塞上屯田久駐軍¶
逺客誰無鄉土念悲笳吹動不堪聞¶
　　　鶴慶驛㑹吳人馮廣文閩人林税使¶
馬蹄蹴徧隂崖雪直向居庸塞外行日落忽聞牛背笛¶
川平始見鶴州城秋風千里蓴絲滑暑雨三山茘子生¶
遷客相逢話鄉土天涯無限未歸情¶
　　　早發禄豐驛¶
驛樓燈火見西屯使者出門人語喧天寒馬渡此溪水¶
<pb:KR4h0143_WYG_241-27b>¶
月落雞鳴何處村六詔山川皆郡縣百年身世任乾坤¶
若為看見梅花發忽亂鄉愁入故園¶
　　　君山别業畫巻為王伯昂題¶
畫圖林壑起雲煙使者髙懐寄静便背郭真成浣花屋¶
看山如坐洞庭船柴門黄葉鄰僧埽石徑蒼苔野鹿眠¶
如此故巢勞逺憶只應頭白是歸年¶
　　張紞¶
　　　贈周𤣥初尊師¶
<pb:KR4h0143_WYG_241-28a>¶
仙翁長鍊九華丹時有龍来問大還曽捧靈符歸海上¶
故将霖雨洒人間紫簫吹月鸞雙舞白氅披雲鶴共閒¶
蘭圃未滋春向暮早須一噀破天慳¶
　　茅大方¶
　　　送陳用中司訓先生還漢中¶
栁妥花殷食又寒渭城歌㫁思漫漫萬山入漢秦闗險¶
孤棧連雲蜀道難驢背尋詩春正好峨眉如畫雨初乾¶
勝遊歸後添佳趣為寫新圖寄我看¶
<pb:KR4h0143_WYG_241-28b>¶
　　　塞門至銀州闗道中¶
銀州西下忽都河戍卒東来唱舊歌星散諸營連斥堠¶
雲屯萬里蔽沙陀自嗟出塞春光少誰道臨闗月色多¶
顧我鶴形非燕頷立功萬里定如何¶
　　　五月廿六日行營白海溽暑如内地悠然起林¶
　　　泉之思¶
石田茅屋瀼西莊修竹髙梧六月涼翠簟風漪清入夢¶
碧桐秋露冷生香飯牛不識堯年樂扣角猶歌子夜長¶
<pb:KR4h0143_WYG_241-29a>¶
今日馳驅歸未得却從塞外憶江鄉¶
　　　寄淮安守將梅都尉¶
幽燕消息近如何控扼長淮節鎮多縦使火龍蟠地軸¶
莫教鐵騎過天河闗中餽運蕭丞相海上樓船路伏波¶
老我不才無補報西風一度一悲歌¶
　　樓璉¶
　　　送鏡中照上人兼柬斗南和尚¶
舊住扶桑第㡬山偶然蹤跡落人間蘿衣拂露辭秋壑¶
<pb:KR4h0143_WYG_241-29b>¶
藤杖扶霜度曉闗滇海飛来孤月小㸃蒼留得半雲閒¶
殷勤為報圓通客鶴背清風好共還¶
　　　雲南即事¶
五雲南國在天涯六詔山川景物華摩嵗中山標積雪¶
納夷流水帶金沙翠蛙鳴入雲中樹白雉飛穿洞口花¶
獨有江南征戍客尋常清夢苦思家¶
　　髙遜志¶
　　　贈章安甫老人¶
<pb:KR4h0143_WYG_241-30a>¶
籃輿迢遞出郊坰野服翩然鶴髮星柱史不辭周問禮¶
伏生須為漢傳經汀洲水落蒹葭老澤國霜寒橘柚青¶
自笑隠淪緣底事時危蹤跡一浮萍¶
　　唐之淳¶
　　　和荅孟熙見貽¶
晚天涼雨碧雲收竹几藤牀只卧游出海鼓笳天上曲¶
夾城風雨驛邉樓常時中酒翻疑夢此日懐人況是秋¶
忽得鎦郎寄来什䞉將詩思滿汀洲¶
<pb:KR4h0143_WYG_241-30b>¶
　　龔詡¶
　　　過顧玉山舊宅¶
阿瑛舊宅綽山前父老猶能記昔年樓閣儼如真洞府¶
主賔渾似小神仙花時不絶笙歌宴門外常維書畫船¶
肯信只今無片瓦平蕪漠漠鏁寒煙¶
　　魏澤¶
　　　過侯城里有感¶
筍輿衝雨過侯城撫景依然感慨生黄鳥向人空百囀¶
<pb:KR4h0143_WYG_241-31a>¶
青猿墮淚只三聲山中自可全髙節天下難居是盛名¶
却憶令威千載後重来華表不勝情¶
　　解縉¶
　　　送劉繡衣按交趾¶
虬髯白晳繡衣郎驄馬南巡古越裳城郭新開秦郡縣¶
山河元是漢金湯天連銅柱蠻煙黒地接朱崕海氣黄¶
莫説炎荒氷雪少須令六月見飛霜¶
　　　随駕登紫金山賜果¶
<pb:KR4h0143_WYG_241-31b>¶
天晴随駕共登山中使傳宣薦玉盤金谷人遊紅步障¶
石房仙煉紫華丹猩紅泣露珊瑚軟鶴頂迎風瑪瑙寒¶
侍從詞臣知此味渴中無惜齒牙酸¶
　　　贈茅山道士¶
雨餘重過冶城来巖下松扉只半開繞屋蒼隂多翠竹¶
滿庭春色獨紅梅道情盡在琴三疊交誼何妨酒一杯¶
明日尋君仍帶鶴休嫌屐齒破蒼苔¶
　　　奉天門外御橋東南蓮花盛開陪鄒侍講往觀¶
<pb:KR4h0143_WYG_241-32a>¶
玉泉舊繞禁城流菡萏開時滿御溝翠蓋拂波常帶雨¶
紅衣照水未逢秋風翻涼影鴛鴦浴露溼寒香翡翠愁¶
此處已看花似錦何須逺汎鏡湖遊¶
　　　送中書舍人唐存恕省親¶
與君同出周姬姓同住西江路未遥萬里東歸纔識面¶
扁舟南去又乗潮賜榮足慰庭闈念承乏深慙禁籞朝¶
心折㫁雲無一寸不堪分袂鎮河橋¶
　　　重㑹鄉人康子寧於横州¶
<pb:KR4h0143_WYG_241-32b>¶
去嵗元宵奉禁闈午門錫宴敞彤扉教場火炷天星合¶
光禄杯行雨㸃飛舞罷更催新度曲醉回未省溼朝衣¶
定知此夜扁舟客閒聴村田社鼓歸¶
　　　廬山¶
每依南斗弄潺湲太白雲巢似可攀浮水一星天上下¶
步虚五老鏡中間自從三代稱全楚看到中原無此山¶
莫道彭湖希勝事龍舟曽奏凱歌還¶
　　楊士奇¶
<pb:KR4h0143_WYG_241-33a>¶
　　　從遊西苑¶
廣寒宫殿屬天家曉從宸遊駐翠華瓊液緫頒仙掌露¶
金支皆插御筵花棹穿萍藻波間雪旗颭芙蓉水上霞¶
身世直超人境外玉盤親捧棗如瓜¶
　　楊榮¶
　　　圍獵¶
闗塞霜清曉色明鑾輿校獵出邉城六龍扶輦旌旗合¶
萬騎連營鼓角鳴逺火依㣲秋色薄驚沙寂歴暮雲平¶
<pb:KR4h0143_WYG_241-33b>¶
小臣躬覩三驅樂顧效嵩呼播頌聲¶
　　　璚島春雲¶
仙島依㣲近紫清春光澹蕩暖雲生乍經樹杪和煙溼¶
輕覆花枝過雨晴每日氤氲浮玉殿常時縹緲䕶金莖¶
從龍處處施甘澤四海謳歌樂治平¶
　　　薊門煙樹¶
薊門春雨散浮埃煙樹溟濛霽欲開十里清隂連紫陌¶
半空翠影接金臺東風葉暗留鶯語落日林深看鳥回¶
<pb:KR4h0143_WYG_241-34a>¶
記得清明攜酒處碧桃花底坐徘徊¶
　　胡廣¶
　　　春日扈從幸北京¶
曉随仙仗出時巡聖主恩深四海春萬馬踏雲開輦路¶
六龍扶日度天津陽和布澤初回暖别苑飛花不動塵¶
豈是揚雄能獻賦空慙載筆列詞臣¶
　　　送江仲隆¶
十年清宦住京畿白髪蕭蕭老布衣鄉里交游前輩在¶
<pb:KR4h0143_WYG_241-34b>¶
闗河離别故人稀官橋細栁蔵新雨水驛輕帆背夕暉¶
我有愁懐何處遣秋来日望鴈南飛¶
　　金幼孜¶
　　　元夕賜午門觀燈¶
鳳輦初臨鼓吹喧千官環侍紫宸筵九門燈火雲霄上¶
午夜山河錦繡前春散爐煙浮樹暖月移寳仗映花妍¶
從臣忝預傳柑宴既醉猶歌湛露篇¶
　　　三月十日随駕獵海子上奉簡胡學士楊庶子¶
<pb:KR4h0143_WYG_241-35a>¶
暖日融融静鼓鼙條風拂拂動旌旗栁間飲馬春泉細¶
院裏聞鶯晝漏遲近苑獵回猶賜饌行宫朝罷更題詩¶
晚来獨向都城望雲擁蓬莱五色垂¶
　　　扈從狩陽山次韻荅胡學士(時有甘/露降)¶
鑾輿曉出五城東從狩儒臣載筆同日下蒼龍随玉仗¶
道前寳馬載琱弓苑松承露枝皆白島樹經霜葉盡紅¶
向晚笳聲催疊鼓軍門校獵氣偏雄¶
　　　扈從再狩武岡次學士胡公韻¶
<pb:KR4h0143_WYG_241-35b>¶
曉瞻行殿侍岧嶤步入髙峰路更遥鐵騎蹴雲開御道¶
蒼鷹掠野上層霄旌麾髙下随山轉煙火依㣲隔樹燒¶
忝後詞臣慙謭薄㡬回扈蹕逐行鑣¶
　　　薊門煙樹¶
野色蒼蒼接薊門淡煙疎樹碧氤氲過橋酒幔依稀見¶
附郭人家逺近分翠雨落花行處有緑隂啼鳥坐来聞¶
玉京盡日多佳氣縹緲還看映五雲¶
　　　雲山草堂為楊庶子賦¶
<pb:KR4h0143_WYG_241-36a>¶
聞道幽居近翠㣲好山多與白雲齊栁塘日暖花争發¶
門巷春深鳥自啼酒醒每臨松下坐詩成閒向竹間題¶
一從射䇿金門去風雨年年夢建溪¶
　　黄淮¶
　　　秋暮書懐¶
極目闗山㡬夕陽況逢秋暮轉淒涼愁思竹葉浮鸚鵡¶
寒覓蘆花當鷫鸘報主志存龜左顧思親心逐鴈南翔¶
折筳擬卜餘生事欲訴靈氛已㫁腸¶
<pb:KR4h0143_WYG_241-36b>¶
　　陳璉¶
　　　曉過黄州¶
黄州竹樓雪未晞獵獵寒風吹客衣征帆此時向東去¶
行李何日從南歸青山㡬㸃煙際出白鳥一雙江上飛¶
欲訪蘇公舊遊處倚篷回首思依依¶
　　　七星巖¶
六丁何年開翠岑穹窿石室髙千尋煙生丹竈火常在¶
花落碧桃春又深倚巖懐古有誰㑹埽壁題詩還自吟¶
<pb:KR4h0143_WYG_241-37a>¶
日華月華去已逺玉笛誰能傳妙音¶
　　　宿龍泉寺¶
歸鶴翩翩帶夕曛上方鐘磬隔林聞不眠一夜聴春雨¶
起視四山生白雲自是逺公偏好客獨憐支遁最能文¶
閒身安得頻来此細草長坡數鹿羣¶
　　胡儼¶
　　　人日從駕幸南郊梁贊善以詩柬寄因和之¶
紫陌雞鳴逺報晨百官朝罷出楓宸龍旂夾道先傳警¶
<pb:KR4h0143_WYG_241-37b>¶
鳳輦行春不動塵禮樂幸逢全盛日耕桑俱是太平人¶
千門萬户東風暖勝裹金花剪綵新¶
　　王景¶
　　　道院¶
山中舊是神仙宅冉冉流光老物華千頃白雲都是玉¶
一溪紅浪半凝砂瑶階已化雙鳬舄銀漢空餘泛斗槎¶
獨倚壊垣傷往事天風吹落石楠花¶
　　　新春偶成¶
<pb:KR4h0143_WYG_241-38a>¶
南来憔悴滇陽客每向年光感去留萬里歸心背殘臘¶
五更清夢落神州刺桐花發東風早垂栁條長宿雨收¶
便欲題詩散伊鬱瀘江風浪拍天流¶
　　王達¶
　　　題山水¶
一曲清琴酒一巵煙蘿贏得任棲遲千峰黛色嵐消後¶
十里菱花子結時水氣入樓人不覺秋聲到樹鶴先知¶
世無謝朓誰同語對畫空成萬古思¶
<pb:KR4h0143_WYG_241-38b>¶
　　王璲¶
　　　瓜洲道中¶
清江杳杳水連空江北江南緑映紅三月異鄉逢改火¶
經春遊子怨飄蓬滿汀蘆葉孤舟雨一樹梨花小旆風¶
遥望故鄉何處是依稀煙樹五湖東¶
　　　送翰林王孟暘参将安南¶
暫輟含香直曉班新参将閫出平蠻黄茅緑樹千重嶺¶
瘴雨蠻雲㡬處闗去馬正逢椰子熟歸旌定及茘枝斑¶
<pb:KR4h0143_WYG_241-39a>¶
　知君素有雄豪筆須勒神功鎮海山¶
　　　王洪¶
　　　　金臺夕照¶
　山色㣲茫映古臺平原千里夕陽開誰知碧草遺基在¶
　曽見黄金國士来樹繞河流天外去鳥翻雲影日邉回¶
　清時自重非熊叟不獨奇謀得俊才¶
　　　　玉泉垂虹¶
　碧嶂丹厓瀉不停翠㣲雲浄轉分明春風不散空中影¶
<pb:KR4h0143_WYG_241-39b>¶
　夜月偏聞樹底聲内苑分来瑶水合御橋流出鳳池平¶
　仙源信與人間别嵗嵗年年長自清¶
　¶
　¶
　¶
　¶
　¶
御選明詩巻七十二¶
