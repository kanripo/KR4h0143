# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:50.055397
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選金詩卷十六
<pb:KR4h0143_WYG_306-1a>¶
　欽定四庫全書¶
御選金詩巻十六¶
　　七言律詩五¶
　　　賈益謙¶
　　　　贈答史院從事¶
　見説才名自妙年多慙政府舊妨賢物華天寳無今古¶
　鳳閣鸞臺孰後先鄭圃道尊何敢望濟南書在子當𫝊¶
　莫言老眼昬花滿及見風鵬上九天¶
<pb:KR4h0143_WYG_306-1b>¶
　　　張本¶
　　　　中秋雨夕呈君美¶
　怪得秋雲不肯晴天公為惜此杯傾無邊清景闗人意¶
　多事西風送雨聲桂樹婆娑辜勝賞桐枝㸃滴厭殘更¶
　殷勤朝鏡休重攬白髮星星又幾莖¶
　　　申萬金¶
　　　　病中遣懐¶
　浪走天涯嵗月侵病中猶作越人吟野麋本自便豐草¶
<pb:KR4h0143_WYG_306-2a>¶
倦鳥寧當忘故林畫像功名元有命乞墦富貴果何心¶
幾時真脱塵囂累巖穴尋居不厭深¶
　　　和陳舜俞詩¶
鬧裏那容更刺頭石田茅屋喚歸休杜門便與詩書老¶
過隙從教嵗月流槃木見容良自愧錯刀相贈若為酬¶
酌君安得如川酒醉眼蚍蜉萬户侯¶
　　王世昌¶
　　　過華州¶
<pb:KR4h0143_WYG_306-2b>¶
拔地三峰冷翠㣲落巖飛瀑噴珠璣吟鞭落拓騎驢過¶
戰刃韜藏牧馬歸十丈玉蓮秋不謝半楞掌月晝還飛¶
地靈人傑無遺逸未分蟠螭老布衣¶
　　郭邦彦¶
　　　酒醒¶
少年驕氣總消磨萬事紛紜夢裏過三載自持葷食戒¶
一心還被性宗魔凌煙閣上榮名好聚窟洲邊樂事多¶
今日酒酣都忘却亂吟俳語作狂歌¶
<pb:KR4h0143_WYG_306-3a>¶
　　田錫¶
　　　故縣别業¶
九折驅車夢易驚一㕓老計喜初成園蔬不借將軍地¶
宅劵何勞宰相名山入平簷供逺翠水環釣石得深清¶
漫郎聱叟琦玕子誰悟他生與此生¶
　　崔遵¶
　　　送裕之官鄧下兼簡仲澤¶
青燈别酒夜沈沈力負相思自不任閒裏更誰留我醉¶
<pb:KR4h0143_WYG_306-3b>¶
興來無復伴君吟一枝仙桂知難擬千頃黄陂未厭深¶
為向荆州王粲道安排佳境約相尋¶
　　　和裕之二首¶
行李西來便得君相從回首七經春君方備悉原思病¶
我亦私憐仲父貧底事却成今日别枯腸難著此愁新¶
鳶肩火色真將驗馬虎何勞更問津¶
不幸還能作幸民十年同醉潁川春酒船載我雖堪老¶
仕路有時或為貧少室山人三日惡夷門紙價一番新¶
<pb:KR4h0143_WYG_306-4a>¶
益知哀樂中年事未唱驪駒鼻已辛¶
　　劉昂霄¶
　　　中秋日同辛敬之魏邦彦馬伯善麻信之元裕¶
　　　之燕集三鄉光武廟諸君有詩昂霄亦繼作¶
積甲原頭漢閟宫登臨還喜故人同超超萬里乾坤眼¶
凜凜千年草木風今古銷沈詩句裏河山浮動酒杯中¶
極知勝日須轟醉更待銀盤上海東¶
　　田紫芝¶
<pb:KR4h0143_WYG_306-4b>¶
　　　夜雨寄元敏之昆弟(時年/十六)¶
醉夢蕭森蝶翅輕一燈無語夢邊明虚檐急雨三江浪¶
老木髙風萬馬兵枕簟先秋失殘暑湖山徹曉看新晴¶
對牀曽有詩來否為問韋家好弟兄¶
　　　亂後登凌雲臺¶
愁思紛紛不易裁凌雲臺上獨裵回亂鴉背著斜陽去¶
寒雁帶將秋色來破屋無煙空碎瓦新墳經雨已蒼苔¶
天翻地覆親曽見信得昆明有刦灰¶
<pb:KR4h0143_WYG_306-5a>¶
　　王萬鍾¶
　　　元氏桂軒為敏之賦¶
簾捲堂前桂子涼一軒燈火夜初長月中春好元無價¶
天上風來别有香棠棣一家同映秀詞林百世繼餘芳¶
閒花野草空無數掩盡人間獨擅場¶
　　郭宣道¶
　　　送同舍張耀卿補掾中臺¶
摩雲頭角看昂藏意外升沈豈易量取士皆知有科舉¶
<pb:KR4h0143_WYG_306-5b>¶
進身初不在文章闗心雁塔功名晩試手烏臺嵗月忙¶
此去一官先有路獨憐燈火夜窗凉¶
　　胡汲¶
　　　休笑¶
休笑參軍靴不韈休嗟門客食無魚燕鴻來去端誰使¶
鵬鷃逍遥本自如潦倒淵明三徑菊荒唐惠子五車書¶
古人淡裏求真味身外紛華不羨渠¶
　　王敏夫¶
<pb:KR4h0143_WYG_306-6a>¶
　　　同東巖元先生論詩¶
林逋仙去幾來年驚見梅花第二篇千嵗氷霜松骨瘦¶
九秋風露鶴聲圓騰輝定出連城上得趣知從太古前¶
邂逅茅齋話終夕只疑人世改桑田¶
　　孫邦傑¶
　　　燒筍¶
煨茁舊聞山谷語歡畊還憶大蘇詩傳將火候無多訣¶
留得天真又一竒未放錦䙀開束縛巳看玉版證茶毘¶
<pb:KR4h0143_WYG_306-6b>¶
白麻初拜驚燒尾見此應慙富貴癡¶
　　張子權¶
　　　甲午元日¶
憶昔三朝侍紫宸鳴鞘聲送鳳池春繁華已逐流年逝¶
潦倒猶甘昔日貧蓂歴怕看驚換世椒觴愁舉痛思親¶
異鄉節物偏多感但覺愁添白髮人¶
　　麻九疇¶
　　　手植檜印章¶
<pb:KR4h0143_WYG_306-7a>¶
梁折山摧入小成日華留得寸暉明不盈一握空蟲篆¶
未喪斯文麤姓名草木西周朝有暮圖書東觀死猶生¶
二千年後司封紐未信栽時出此情¶
　　　贈裕之¶
向來三度見君詩常望西山有所思誰料并州天絶處¶
相逢梁苑雪消時賢人樂古聲猶在聱叟文髙世豈知¶
只恐神嵩不留客秦川如畫渭如絲¶
　　　秋懐¶
<pb:KR4h0143_WYG_306-7b>¶
昨夜新涼御褐裘一番節物弄清愁月懸雙杵若為夜¶
人在一隅偏覺秋敗葉只能驚畫扇啼螿終不到朱樓¶
還鄉夢斷寒衾曉依舊雲山是蔡州¶
　　　秋雨小霽湖陽道中¶
一雨初晴菊瘁花朝來啼殺報晴鴉地鄰異域空懐古¶
人對殘秋更憶家十月紅爐是明日往年新火醉流霞¶
悤悤又上湖陽道何處還堪駐客槎¶
　　　堂谿城南感寓¶
<pb:KR4h0143_WYG_306-8a>¶
斷岸崩崖帶草長茂林髙塏晚生涼田頭經水成駒卧¶
雲色因風變狗蒼戰地尚餘唐壘柵故城曽入楚封疆¶
牛童趂日貪捫蝨那解興亡事可傷¶
　　　李道人家山圖¶
見説髙齋住太行溪山襟帶古祠堂圭桐葉落周家雨¶
鐵樹根盤晉國霜烽火不堪畊夜月畫圖猶可挂殘陽¶
自憐不及汾州雁春去秋來過石梁¶
　　王革¶
<pb:KR4h0143_WYG_306-8b>¶
　　　寄答劉京叔¶
十年相望惜暌違驚見蘭章墮客扉鄭子已聞畊有谷¶
榮公誰念老無衣水浮落日流無盡山礙行雲斷不飛¶
千古神州亦吾土幾時同采北山薇¶
　　史學¶
　　　過太室¶
三輔祥開表聖期三呼天夀與天齊殿樐碧瓦仍唐制¶
洞鎖蒼苔失漢題柱玉已聞安廟祏劒鋒重為翦撐犂¶
<pb:KR4h0143_WYG_306-9a>¶
升中剰有辭臣賦滿望鸞旂鳳蓋西(玉柱卓劒/二峰名)¶
　　　黙翁溪山横幅(黙翁龎都運/才卿自號)¶
五雲雛鳳下遼天來作金鸞翰墨仙詩酒償殘鶯館債¶
簡書薰破鹿門禪自憐嵗月塵中老盡攬溪山筆底傳¶
短草疎林秋一幅典刑人物記當年¶
　　龎漢¶
　　　終南谿¶
冷雲低壓萬長楊十頃秋隂鎖北堂門外兵塵漲秦楚¶
<pb:KR4h0143_WYG_306-9b>¶
水邊煙景似湖湘荷翻山雨僧窗曉竹汎溪風客枕涼¶
早晩初平遂真隠遶陂閒牧石頭羊¶
　　宋景蕭¶
　　　河隂望河朔感寓一首¶
南來邊報日駸駸思禹亭髙淚滿襟野燒為誰留白草¶
荒城空自隔疎林雁聲不斷天連水山色無情古又今¶
離合興亡只如此往年爭識少陵心¶
　　郝居中¶
<pb:KR4h0143_WYG_306-10a>¶
　　　題五丈原武侯廟一首¶
籌筆無功事可哀長星飛墮蜀山摧三分豈是平生志¶
十倍寧論蓋世才壊壁丹青仍白羽斷碑文字只蒼苔¶
夜深老木風聲惡尚想褒斜萬馬來¶
　　劉勲¶
　　　元夜隂晦¶
逐逐雕鞍趂畫輪年芳樂事一番新芙容城暖東風夜¶
楊栁樓深笑語春兩鬢愁添新白雪十年夢到軟紅塵¶
<pb:KR4h0143_WYG_306-10b>¶
空庭不見梅花月寂莫春隂最惱人¶
　　　呈吕陳州唐卿¶
警盜何煩鼓夜撾麗譙晴晝捲髙牙春回和氣一千里¶
雪與豐年十萬家逋賦稍寛新得帖軍書不至早休衙¶
新年載酒須行樂次第東風遶郡花¶
　　　答仲和¶
此身安處苦難尋常羨歸鴉易滿林望逺真成廣武歎¶
得詩空作洛生吟逢人放適村村酒感物悲哀嵗嵗心¶
<pb:KR4h0143_WYG_306-11a>¶
想得濟南花正好抱城春水一篙深¶
　　辛愿¶
　　　同趙長水汎舟¶
洛水秦山晩自澄孤舟煙樹緑相仍波揺朗月浮金鏡¶
嶺隔華星斷玉繩但覺轉船驚白鳥豈煩揮翣怒青蠅¶
風塵浩蕩飄蓬裏愧似林宗陪李膺¶
　　　陋室¶
陋室何妨似燕窠暮年終得返魚蓑壺中日月時常好¶
<pb:KR4h0143_WYG_306-11b>¶
枕上功名不足多往古來今真夜旦髙天厚地一罝羅¶
鹿門幸有龎公樂牛角徒為甯戚歌¶
　　　亂後還三首¶
兵戈為客苦思鄉春莫還鄉却自傷典籍散亡山閣冷¶
松筠憔悴野園荒鶯銜晩色啼深樹燕掠春隂入短牆¶
鄰里也知歸自逺競將言語慰淒涼¶
亂後還家春事空樹頭無處覓殘紅棠梨妥雪霑新雨¶
楊栁飄緜颺晩風談笑取官驚小子艱難為客愧衰翁¶
<pb:KR4h0143_WYG_306-12a>¶
殘年得見休兵了收拾閒身守桂叢¶
春來漂泊心情減老去艱危氣力㣲芳草際天愁思逺¶
干戈滿地故人稀懐金躍馬時何有問舍求田事已違¶
糲食敝衣聊自足白頭甘息漢隂機¶
　　　題游彦明林園¶
先生未老厭儒冠築屋栽籬守嵗寒經史日長常滿案¶
魚蝦溪近得供盤幽花入室無多種瘦竹闗情只數竿¶
瀟灑逺辭車馬跡求官何必近長安¶
<pb:KR4h0143_WYG_306-12b>¶
不礙遥看冷翠㣲儘教叢竹映窗扉籬根傍水魚知樂¶
屋角鄰花息自歸濁酒野芹安已久華軒髙馬到從稀¶
人間回首皆堪鄙羨汝幽棲得所依¶
　　　函關¶
雙峰髙聳大河旁自古函闗一戰塲紫氣久無傳道叟¶
黄塵那有棄繻郎煙迷短草秋還緑露浥寒花晩更香¶
其説河山雄百二不堪屈指筭興亡¶
　　　寄裕之¶
<pb:KR4h0143_WYG_306-13a>¶
青雲一别阮家郎甚欲題詩逺寄將好句眼前常蹉過¶
佳人心上不曽忘誰家秋月茅亭底何處春風錦瑟旁¶
昌谷煙霞久寂寞歡遊還肯到三鄉¶
　　雷琯¶
　　　龍徳宫¶
紫簫吹斷綵雲歸十二樓空盡玉梯綵仗竟無金母降¶
仙裙猶憶化人攜千年洛苑銅駝怨萬里坤維杜宇啼¶
莫倚危欄供極目斜陽更在露盤西¶
<pb:KR4h0143_WYG_306-13b>¶
　　李汾¶
　　　陜州¶
黄河城下水澄澄送别秋風似洞庭李白形骸雖放浪¶
并州豪傑未彫零十年道路雙蓬鬢萬里乾坤一草亭¶
八月崤陵霜樹老傷心休折栁條青¶
　　　州北¶
州北光風豔綺羅南來扈從北人多梨園法曲懐奴舞¶
月窟新聲倩女歌紫禁衣冠出金馬青樓阡陌瞰銅駝¶
<pb:KR4h0143_WYG_306-14a>¶
薄遊却憶開元日常逐春風醉兩坡¶
　　　再過長安¶
細栁斜連長樂坡故宫今日重經過一時人物存公論¶
萬里雲山入浩歌白髪歸來幾人在青門依舊少年多¶
自憐季子貂裘敝辛苦燈前讀揣摩¶
　　　汴梁雜詩四首¶
天津橋上晩涼天鬱鬱皇州動紫煙長樂觚稜青似染¶
建章馳道直于絃犬牙磐石三千國聖子神孫億萬年¶
<pb:KR4h0143_WYG_306-14b>¶
一䇿治安經濟了漢庭誰識賈生賢¶
琪樹明霞五鳳樓夷門自古帝王州衣冠繁㑹文昌府¶
旌㦸森羅部曲侯美酒名謳陳廣坐凝笳咽鼓送華輈¶
秦川王粲何為者憔悴囂塵坐白頭¶
樓外風煙隔紫垣樓頭客子動歸魂飄蕭蓬鬢驚秋色¶
狼藉麻衣涴酒痕天塹波光揺落日太行山色照中原¶
誰知滄海横流意獨倚牛車哭孝孫¶
寥落闗山對月明客窗遥夜夢魂驚二年岐下音書絶¶
<pb:KR4h0143_WYG_306-15a>¶
八月河南風露清冉冉暮愁生草色迢迢秋思入蟲聲¶
誰知廣武英雄歎老却窮途阮步兵¶
　　　上清宫三首¶
憶昔秋風從茂陵詞臣忝預漢公卿瑶池宴罷西王母¶
翠輦歸來北斗城石馬嘶殘人事改劫灰飛盡海山平¶
唯餘太一池邊月伴我驂鸞上玉京¶
蒼梧雲氣赤城霞綿絡鈞天帝子家仙掌髙承九霄露¶
霓旌遥駐五雲車昆明火劫驚人世瀛海風濤撼客槎¶
<pb:KR4h0143_WYG_306-15b>¶
醉裏忽逢王子晉玉笙吹上碧桃花¶
千劫塵縁謝吏曹道山仙闕事遊遨樓臺縹緲滄溟闊¶
宫殿森羅紫極髙幾代雲孫接仙李千年王母醉蟠桃¶
詩成便欲還山去猶待君王賜錦袍¶
　　　避亂陳倉南山回望三秦追懐淮隂侯信漫賦¶
　　　長句¶
憑髙四顧戰塵昬鶉野山川自吐吞渭水波濤喧隴阪¶
散闗形勢軋興元旌旗日落黄雲戍弓劒霜寒白草原¶
<pb:KR4h0143_WYG_306-16a>¶
一飯悠悠從漂母誰憐國士未酬恩¶
　　　雪中過虎牢¶
蕭蕭行李戛弓刀踏雪行人過虎牢廣武山川哀阮籍¶
黄河襟帶控成臯身經戎馬心逾壯天入風霜氣更豪¶
横槊賦詩男子事征西誰為謝諸曹¶
　　　栁塘¶
長安西望少城隈楊栁陂塘手自栽渭水波光揺草樹¶
終南山色入樓臺平生事業書千巻浮世功名酒一杯¶
<pb:KR4h0143_WYG_306-16b>¶
我亦陸渾山下去擬尋佳處劚莓苔¶
　　邢安國¶
　　　楊花¶
細㸃輕團轉復飄隋家堤岸霸陵橋非綿非絮寒無用¶
如雪如霜暖不消狂惹客衣知有恨巧尋禪榻故相撩¶
陂塘回首浮萍滿依舊春風擺翠條¶
　　　鞞山¶
鞞鐸依稀故壘髙平岡曽此挂征袍千年殺氣連天暗¶
<pb:KR4h0143_WYG_306-17a>¶
萬古重城比鐵牢地枕雲霄排劒㦸氣横山岳弄弓刀¶
勝遊千載今如在一望匆匆王氣豪¶
　　薛繼先¶
　　　九日感懐¶
衰年易感我今知無訝騷人動楚悲故國久抛兵刼後¶
佳辰多負菊花期一時蘭艾同彫落兩鬢雪霜仍别離¶
髙世輸他陶靖節悠然髙興滿東籬¶
　　曹珏¶
<pb:KR4h0143_WYG_306-17b>¶
　　　白髮感懐¶
少年豪舉氣如虹今日蕭然一病翁曉鏡祇添頭上雪¶
春風不緑鬢邊蓬文章那作一錢直燈火空勞半世功¶
擬築糟丘便歸老醉鄉何者是窮通¶
　　李夷¶
　　　贈國醫張子和¶
禁籞喧喧以字行麤工往往笑狂生天將借手開金匱¶
雲本無心到玉京歌嘯動成千日醉留連翻厭五侯鯖¶
<pb:KR4h0143_WYG_306-18a>¶
祝君莫觸曹瞞怒世上青黏要指名¶
　　　古劒¶
古柵崖摧老雨天忽驚神物茁蒲然蛇吞元氣蟄千載¶
龍逐奔霆脱九泉逆首未歸豪馘裏鋏歌聊發慨彈邊¶
物猶屢出為時用撫匣潸然惜壯年¶
　　　書淵明傳後¶
南渡龍孫角秃顛不甘横斃寄奴弦一襟義氣麾周粟¶
滿簡清風削宋年雪徑低迴松落落霜籬健羨菊鮮鮮¶
<pb:KR4h0143_WYG_306-18b>¶
時屯謐輩輕頹節顔厚吾家草木賢¶
　　　贈王南雲¶
骯髒風儀古丈夫鶴袍鐵面㦸髭鬚人間春色向頭剰¶
天上月明當額孤石鼎夜聨詩句健布囊春醉酒錢麤¶
危樓試倚街頭月應見潛飛入玉壺¶
　　張澄¶
　　　和林秋日感懐寄張丈御史¶
塞草枯黄秋未殘北風裘褐日生寒田園正憶遂初賦¶
<pb:KR4h0143_WYG_306-19a>¶
冰雪莫吟行路難囊穎露錐徒自苦蒯緱有劒祇空彈¶
南窗明暖無塵到慙愧髙人老鶡冠¶
别家六見月牙新萬里風霜老病身塊坐氊廬心悄悄¶
逺懐茅屋夢頻頻𤓰田無取終成謗市虎相傳久是真¶
鄉國歸程應嵗暮火爐煨栗話情親¶
　　王元粹¶
　　　臨髙¶
客子臨髙秋思生碧山無際暮雲横但看八月草木落¶
<pb:KR4h0143_WYG_306-19b>¶
未見中原塵坌清流景暗徂人易老故園何在夢頻驚¶
尊中有物同誰盡正要相看醉膽傾¶
　　　九日¶
憑髙一望客心傷風景蕭條是楚鄉飛雁欲歸何處去¶
幽花還似昔年芳詩因感物聊成詠酒為隨人强舉觴¶
十載蹉跎身事晩每逢佳節轉淒涼¶
　　　夀李長源¶
匹馬短衣看此行看君誰信是書生聴詩未覺秦川逺¶
<pb:KR4h0143_WYG_306-20a>¶
倚劒長懐晉水清一飯見哀韓信恥千金為夀魯連輕¶
壯年休灑新亭淚且為江山灌巨觥¶
　　　薛尹生朝¶
時砌初開十二蓂一尊介夀為君傾昔聞存義能從政¶
今見元欽又繼兄謝傅階前瓊樹秀老萊堂下綵衣榮¶
莫言小邑徒勞爾萬里青雲第一程¶
　　　萬里¶
萬里江山動楚吟異鄉風物長年心孤身轉覺乾坤窄¶
<pb:KR4h0143_WYG_306-20b>¶
往事空驚嵗月深木落髙城初過雁霜飛幽館夜聞砧¶
蹉跎未遂東遊計醉後悲歌淚滿襟¶
　　馮延登¶
　　　宿三家寺¶
老柏蒼蒼纒老藤招提牢落有殘僧暝禽自入藏經閣¶
飢䑕時窺照佛燈未得安心如北秀却思覓法趂南能¶
濛濛雨暗門前路更得雲房一曲肱¶
　　　代郡楊黻之與余同辰月日時亦然渠有詩因¶
<pb:KR4h0143_WYG_306-21a>¶
　　　為次韻¶
隂陽亹亹定何如自信祥金先有模曽見唐生談躍馬¶
豈知阮籍哭窮途倦遊笑我衰髯白弄筆憐君醉袖烏¶
便欲移書與歐九略分餘論為嘘枯¶
　　　寄笏青柯平¶
飛雪驚沙捲屋茅清寒潑水透綈袍松風度壑江聲逺¶
蘿月當軒扇影髙敢對名山談世事不妨空腹貯離騷¶
且將手板牢藏起政恐山人識馬曹¶
<pb:KR4h0143_WYG_306-21b>¶
　　　射虎得山字¶
田翁太息論三害獵騎俄驚見一斑涎口風生雷吼怒¶
角弓寒勁月痕彎栁營共許千人敵魚服仍餘一矢還¶
我欲殘年賞神駿短衣匹馬夢南山¶
　　　華清故宫¶
寵貴羔羊退曲江華清霧閣對雲窗層巒未了霓裳舞¶
遷客俄驚羯鼓腔簷際疎星疑曉鏡天邊晴樹認髙幢¶
遊人尚喜風流在白石涵波皁莢雙¶
<pb:KR4h0143_WYG_306-22a>¶
　　　西園得西字¶
芳徑層巒百鳥啼芝㕓蘭畹自成蹊仙舟倒影涵魚藻¶
畫棟銷香落燕泥淑景晴薰紅樹暖蕙風輕汎碧叢低¶
岡頭醉夢俄驚覺歌吹誰家在竹西¶
　　　探春得波字¶
好雨新晴景氣和東陂冰盡水増波茅茨影裏燕雙語¶
桃李梢頭春幾何霽靄未收芳陌潤斜陽偏傍小樓多¶
彫鞍畫轂方爭道更得流連藉緑莎¶
<pb:KR4h0143_WYG_306-22b>¶
　　　春雨¶
山市人歸暮雨飛倚笻久立看簷霏乍來勢若懸麻密¶
暫止聲如鼓瑟希砌下蟻歸低赤幘簾間燕入濕烏衣¶
今宵客夢知安穏厭浥新涼到枕幃¶
小雨濛濛潤土膏谷風習習不驚條晨煙半濕低平野¶
春水初生没斷橋已見鵞黄匀栁麥更看檀紫上榆椒¶
從今樂事知相繼櫛比雲平看隴苖¶
　　　藤花得春字¶
<pb:KR4h0143_WYG_306-23a>¶
白白紅紅委暗塵蒼藤次第看花新龍蛇奮起三冬蟄¶
纓絡紛隨百尺身見説紫雲偏得意不知翠幄巧藏春¶
齋㕑晩甑清香滿未信侯門有八珍¶
　　　蘭子野晩節軒¶
華顛益信寸心丹直道寧論末路難不歎士元淹驥足¶
但憂仲叔累猪肝籬根佳菊分秋色簷外長松耐嵗寒¶
几有琴書尊有酒却愁兒輩覺清歡¶
　　王賔¶
<pb:KR4h0143_WYG_306-23b>¶
　　　除夜¶
落託功名挽不前圍爐兀坐夜蕭然臘殘畫角東風裏¶
春到梅花小雪邊守得嵗來慵覽鏡送將窮去自裝船¶
平明㸃檢人間事只有詩魔似去年¶
　　　衛真道中¶
毳袍落託又西征陌上東風小雪晴草色喚回原燎黒¶
冰澌消入水痕清年華荏苒心情減邊事倉皇夢寐驚¶
早晩渦南傳吉語一犁煙雨趂春畊¶
<pb:KR4h0143_WYG_306-24a>¶
　　珠赫邃¶
　　　寄劉京叔¶
西湖風景昔同遊醉上蘭舟泛碧流楊栁風生潮水闊¶
芙蓉煙盡野堂幽花邊落日明金勒雲裏清歌遶畫樓¶
今夜相思滿城月梁臺楚水兩悠悠¶
　　　睢陽道中¶
又渡溵江二月時淮陽東下思依依丘園寂寞生春草¶
城闕荒涼對落暉去國十年初避亂投荒萬里正思歸¶
<pb:KR4h0143_WYG_306-24b>¶
臨岐却羨春來雁亂逐東風向北飛¶
　　　書懐¶
闗東客子去遲遲飄泊炎荒兩鬢絲三楚樓臺淹此日¶
五陵鞍馬想當時春風草長淮陽路落日雲埋漢帝祠¶
回首故鄉何處是北山天險緑參差¶
　　李俊民¶
　　　用趙之美留别韻四首¶
把酒離筵且莫辭坐中𤓰葛暫相依花從識後常含笑¶
<pb:KR4h0143_WYG_306-25a>¶
鳥自還時想倦飛往事㣲茫春夢斷故人牢落曉星稀¶
天涯白髮禁愁得好在西山不早歸¶
長短亭中送别時問君東去復何依今宵明月三人共¶
來日紅塵一騎飛傾蓋莫嫌相見晩斷絃惟恨賞音稀¶
天涯盡道還家好笑我雖歸似不歸¶
為君不惜送行詩但恨蒹葭失所依流水盡朝東海去¶
孤雲只向太行飛仕途冰炭收心早客路參商見面稀¶
一曲陽闗歌未徹聲聲頭上聴催歸¶
<pb:KR4h0143_WYG_306-25b>¶
遥指東山去恨遲爭如蓮幕早來依須知宋鷁猶能退¶
有底齊禽尚不飛洛下書生憐我少燕南壯士似君稀¶
主人好客懨懨醉正要髠留肯放歸¶
　　　赴山陽(寄君祥濟之/仲寛子昂)¶
立馬西風不忍行往回只是片時程一年又作半年客¶
百里有如千里情落日寒林山下路淡煙疎竹水邊城¶
願君把酒休惆悵四海由來皆弟兄¶
　　　白文舉王百一索句送行¶
<pb:KR4h0143_WYG_306-26a>¶
世事紛紛亂似麻不堪愁裏度年華傷心城郭來家鶴¶
過眼光隂赴壑蛇彈鋏歌中成老境班荆話後各天涯¶
何時造物歸真宰却覩人間第一花¶
　　　和子榮¶
暫使彭宣到後堂安昌只以醉為鄉浮雲世事日千變¶
流水生涯天一方老子興雖如庾亮故人恩不減蘇章¶
能消幾兩尋山屐回首狐丘本未忘¶
　　　籌堂夀日用王氏故事成詩二首¶
<pb:KR4h0143_WYG_306-26b>¶
此生但覺醉鄉寛誰謂螭猶北海蟠處處相迎皆倒屣¶
人人共喜欲彈冠州應向日懸刀夢山試今朝拄笏看¶
仙馭未來緱氏鶴月明吹徹玉笙寒¶
烏衣歴歴是名家人物于今比晉多俗論不侵揮麈話¶
壯懐多付缺壺歌雖無金埒堪調馬賴有黄庭可換鵞¶
見説長江欲飛渡那須冰合望滹沱¶
　　　和子搢九日謾興¶
此身到處任覊留細雨斜風冷淡秋佳節又從愁裏過¶
<pb:KR4h0143_WYG_306-27a>¶
故鄉不似舊時游試拈紅葉題詩句强摘黄花泛酒甌¶
落帽龍山幾人在雲沈鳥沒恨悠悠¶
節物催人分外愁干戈眼底未能休丹楓落處吳江冷¶
黄菊開時灞岸秋可是涼風添寂莫更堪缺月照綢繆¶
悠悠今古何須問淚灑牛山亦過憂¶
　　　和新秋¶
簾捲西山雨乍停自知時節候蟲聲新涼邂逅如佳客¶
殘暑流連似宿酲可見韓檠燈下志且憐班扇篋中情¶
<pb:KR4h0143_WYG_306-27b>¶
若為解得吾民愠更鼔南風一再行¶
　　　聞捷音招王徳華吳天章等出山¶
紅塵一騎報平安知是元戎小隊還且喜好音來汴水¶
仍將舊事問潼闗横雲自䕶車箱澗落日空銜箭筈山¶
只恐膏肓歸不得早隨春色到人間¶
　　　用子榮河橋送别韻¶
河橋把酒不成歡正是離人去住間公道幾時饒白髮¶
世情今日見青山娟娟明月無家對慘慘孤雲待我還¶
<pb:KR4h0143_WYG_306-28a>¶
慙愧殷勤花裏鳥一聲聲送出陽闗¶
　　　承徐子賢賈仲常張伯英寵和復用韻¶
天涯杯酒强追歡白髮光隂轉首間獨夜夢魂千里月¶
暮年心事數重山回腸都為愁將斷行脚猶疑債未還¶
儻得一㕓休老地柴門今後定牢闗¶
　　　宿村舍四首¶
别後曽無一日歡風光都在落花間眼青羞對門前栁¶
頭白相驚雪裏山華表鶴來猶是客烏衣燕去不知還¶
<pb:KR4h0143_WYG_306-28b>¶
森森庭院荒荆棘虎豹窺人夜撼闗¶
握手親情有底歡疎籬茅舍兩三間尚憐作者千年調¶
那肯分人一半山安得意如張翰適憑誰放取浩然還¶
得君斗酒須防客不怕重門更著闗(坡云重門著闗不/為君政恐惡客來)¶
(仇/餉)¶
懐抱何曽得少歡春愁飛上兩睂間一瓢漫酌獨清水¶
幾屐能窮無盡山見説酒兵長日備(江諮議酒猶兵也/兵可千日不用不)¶
(可一日不備酒可千日/不飲不可一飲不醉)未知詩債幾時還須防别後將¶
<pb:KR4h0143_WYG_306-29a>¶
軍槊不待尋盟輒斬闗¶
三兩殘杯不盡歡强陪年少貴游間客中未必常為客¶
山上那堪復有山鶴髮都從愁裏變貂裘直待醉時還¶
一朝却入龎公市驚倒城門老抱闗(坡云城門抱闗/卒怪我此重游)¶
　　　送趙慶之赴邠州¶
且莫悤悤數去程一壺别酒為君傾三年簿領妨行樂¶
十里溪山管送迎湓浦蘆花風裏恨渭城栁色雨中情¶
三峰無復同州看休著新詩笑不平¶
<pb:KR4h0143_WYG_306-29b>¶
　　　和子搢來韻¶
新年桃李似無情回首繁華一夢驚㸃檢青氊非故物¶
等閒傾蓋昧平生雨中燕子還留客風裏楊花欲送行¶
試聴東流橋下水向人時作斷腸聲¶
　　　和河上修橋四首(録二首/)¶
日日相陪杖屨遊往來林下亦風流雲間隠隠堆螺髻¶
雨後鱗鱗漲鴨頭休恨臨津(臨津/河)經始晩且看利涉(河/橋)¶
(名/)落成秋尋常公事閒中了詩債如何尚不酬¶
<pb:KR4h0143_WYG_306-30a>¶
落魄天涯頗倦遊片帆歸去得安流幾年無事誇犀首¶
一旦封侯看虎頭飛將正當南渡日拾遺還是北征秋¶
龍鍾不稱淩煙像只有山林志可酬¶
　　　壬寅九日同史正之劉濟之君祥仲寛姚子昂¶
　　　東城小酌寄錦堂王君玉¶
興來落筆任横斜坐上朋樽續續加貌似葉紅皆被酒¶
頭如雪白也簪花金風漸急秋將暮玉樹相依客盡嘉¶
酩酊入城扶不去臨街下馬是誰家¶
<pb:KR4h0143_WYG_306-30b>¶
　　　暮春和端甫韻(并序/)¶
　　暮春索詩且以不能陪郊外之遊為恨¶
雨夕風朝樂事妨老來猶自為花忙春光一嵗只三月¶
尊酒百年能幾塲辛苦衙蜂輸蜜課等閒巢燕得泥香¶
如何復共遨頭醉待把銀缾指㸃嘗¶
　　　客中寒食¶
斷蓬踪跡寄天涯劒㦸林中閲嵗華又值禁煙焦舉節¶
奈無對月少陵家驚心咄咄催歸鳥觸目𠖇𠖇濺淚花¶
<pb:KR4h0143_WYG_306-31a>¶
老後愁懐誰遣得未應端的酒勝茶¶
　　　調祁定之¶
風埃滿面髮蓬垂欲學喬松久逺期浮世幾塲漂杵血¶
流年一局爛柯碁不須玉女引巢父那在神官邀退之¶
果待吹嘘送天上人間事了未為遲¶
　　　答子榮¶
行藏事拙且乗流游徧人間老即休多汗愈膚三伏暑¶
漸衰潘鬢一時秋風髙勢欲欺茅屋雨急聲疑在竹樓¶
<pb:KR4h0143_WYG_306-31b>¶
今世宦情何處好但憂無蟹有監州¶
　　　春温軒¶
三尺枯桐膝上横一彈洗盡綺羅塵芙蓉城裏誰為主¶
姑射山前别有人雲雨不侵行處夢丹青難寫醉時真¶
早尋林下乗鸞侣莫遣春温過郤春¶
　　　送郡侯段正卿北行二首¶
征途萬里朔風寒過盡隂山復有山嵗既在于辰已後¶
星多客向斗牛間漫漫積雪無冬夏劫劫飛鴻自往還¶
<pb:KR4h0143_WYG_306-32a>¶
若到龍庭試回首太行一片白雲閒¶
獵獵霜風墮指寒一鞭行色抵天山馬嘶衰草孤煙外¶
雁没長空落照間入塞盡穿氊帳過去鄉須待錦衣還¶
功名大抵黄粱夢薄有田園便好閒¶
　　　中秋二首¶
露下天街一氣涼月明不復被雲妨正當金帝行秋令¶
疑是銀河洗夜光鮫室影寒珠有淚蟾宫風散桂飄香¶
席間醉客忙歸去獨共三人盡此觴¶
<pb:KR4h0143_WYG_306-32b>¶
共對青天好舉觴從前三五是尋常一年佳節秋將半¶
萬里清輝夜未央纔向缺時舒窈窕欲從盈後斂光芒¶
姮娥曽得長生藥我欲停杯問此方¶
　　　代樂仲和張温甫處督米¶
未必書生氣盡寒食常不足為居閒清于孺子滄浪水¶
瘦似詩人飯顆山欲向田文彈鋏去恐因丘嫂頡羹還¶
聞君自有江湖量肯為枯魚少破慳¶
　　　清明席上同史正之姚君寳子昂¶
<pb:KR4h0143_WYG_306-33a>¶
　浮雲雨後自縱横不待風收放曉晴百計花期成謾興¶
　一年春色過清明誰家鑚燧罷藏火何處吹簫又賣餳¶
　回首故園魂欲斷鳥飛只是片時程¶
　¶
　¶
　¶
　¶
　¶
<pb:KR4h0143_WYG_306-33b>¶
　¶
　¶
　¶
　¶
　¶
　¶
　¶
御選金詩巻十六¶
