# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:47.912388
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選明詩卷七十三
<pb:KR4h0143_WYG_242-1a>¶
　欽定四庫全書¶
御選明詩巻七十三¶
　　七言律詩六¶
　　　王偁¶
　　　　過舊遊有感¶
　溼雲如醉䕶輕塵黄蜨東風滿四鄰新緑只疑銷晚黛¶
　落紅猶記掩歌唇舞樓西去空殘日月榭香飄不見人¶
　欲覓梨雲仙夢逺坐臨芳沼獨傷神¶
<pb:KR4h0143_WYG_242-1b>¶
　　　　宿巴陵聞笛¶
　玉笛飄殘月下聲空江秋入思冥冥怪来楊栁移闗塞¶
　可是梅花落洞庭半夜旅魂随調切誰家少婦倚樓聴¶
　曉来更覓龍吟處一㸃君山水面青¶
　　　　山中送陳生歸海上¶
　洞口花飛春欲䦨玉缸攜酒送君還三年厭見天涯月¶
　千里歸尋海上山壯志功名看髮變浮雲世事與心閒¶
　要知别後相思意萬壑松濤懶閉闗¶
<pb:KR4h0143_WYG_242-2a>¶
　　　憑祥道中遇元夕¶
曽向蓬莱捧玉觴良宵湛露沐恩光鳳笙曲奏梨園譜¶
鼇背燈開火樹芳往事别来生旅恨流年老去在他鄉¶
夷歌蠻舞誰能解馬上看山夜未央¶
　　王恭¶
　　　吳城懐古¶
姑蘇城下刺蘭橈却憶吳王古市朝香輦路邉春寂寂¶
館娃宫外草蕭蕭千年往事空啼鳥半夜疎鐘自落潮¶
<pb:KR4h0143_WYG_242-2b>¶
明發不堪回首處暝煙秋雨過楓橋¶
　　　題彭韞玉秋山行旅圖¶
閒門秋晚葉皆飛征路逢霜客漸稀獨樹㫁猨愁逺騎¶
隔林殘燒映征衣西風一飯人煙少落日千峰夕鳥㣲¶
莫向他鄉留滯久故園山水候君歸¶
　　　初秋寄清江林崇髙先輩¶
十年滄海寄萍蹤迢遞鄉山思萬重鳥外明河秋一葉¶
天涯涼月夜千峰心知久别魂應㫁生事中年夢亦慵¶
<pb:KR4h0143_WYG_242-3a>¶
無限相思何處著越山仙島樹䝉茸¶
　　　送别林彦時之建上¶
黄葉紛紛秋滿天故人今夜惜離筵他鄉見月長為客¶
别路逢霜半在船劒浦緑蕪連晚燒幔亭荒樹帶寒煙¶
明朝碧水丹山下知爾相思若箇邉¶
　　　道人延翠軒¶
山水嬋娟埽黛屏清暉迢遞到柴扃雲歸獨樹天邉小¶
雪罷孤峰鳥外青寒蘚帶花侵巻幔野泉流葉近閑庭¶
<pb:KR4h0143_WYG_242-3b>¶
浮生只解人間事未得從師種茯苓¶
　　　沙堤燕集次韻荅王介軒黄嗣傑¶
滄洲沙館共歡攜紅燭青尊月易西孤客獨憐萍尚泛¶
幽期那似鶴同栖霜飄敗葉催殘臘鴈引寒聲入夜溪¶
何事故人俱㫁酒風流佳句若為題¶
　　　梅城夜泊¶
澤國秋風旅鴈飛海天愁思正依依孤城背嶺聞吹笛¶
白露横江卧溼衣砧杵逺村寒事早市橋殘火夜漁歸¶
<pb:KR4h0143_WYG_242-4a>¶
興来且醉梅江月遮莫鄉原落夢㣲¶
　　　行次海上¶
曉風吹酒動離顔别路蕭條草樹間積水亂流疑夢渚¶
一峰中㫁似君山雞鳴海曙寒潮小鴈引秋聲落葉閒¶
行李飄飄何處往暮雲飛鳥倦知還¶
　　　送陳自立遊古田¶
孤舟何處興堪攜紅樹千山野水西别路鴻聲天外小¶
荒江帆影望中迷到樓殘笛兼秋聴向壁新詩倚醉題¶
<pb:KR4h0143_WYG_242-4b>¶
我有相思寄流水寒潮惟到白沙谿¶
　　髙棅¶
　　　酬林一和閒齋見懐之作¶
東山遥夜鴈歸聲兩地相思舊感生芳草白雲無那别¶
春風黄鳥若為情雙谿日下鷗波静獨樹原頭獵火明¶
誰道離居成寂莫好文地主久知名¶
　　　擬奉和早朝之作¶
明光漏盡曉寒催長樂疎鐘度鳳臺月隠禁城雙闕迥¶
<pb:KR4h0143_WYG_242-5a>¶
雲迎仙仗九重開旌旗半掩天河落閶闔平分曙色来¶
朝罷珮聲花外轉回看佳氣滿蓬莱¶
　　　得鄭二宣海南手札¶
番禺天外古交州念子南行戀舊遊故國又經花落後¶
逺書翻寄鴈来秋梅邉野飯逢人少海上青山對客愁¶
為報羅浮雲影道早随明月引歸舟¶
　　　擬蘇許公頲侍宴安樂公主新宅應制¶
飛構雲邊帝子家宸遊天上駐仙車玉杯春醉平陽館¶
<pb:KR4h0143_WYG_242-5b>¶
銀漢秋行博望查萬樹芳花迎日吐千條弱栁向風斜¶
皇情愛物歡無極能使羣心戀翠華¶
　　王裒¶
　　　越臺¶
越臺草緑鷓鴣飛劒化龍津事已非故國遺臣空北望¶
異鄉作客獨南歸新祠海上經秋雨舊業林間半掩扉¶
讀罷遺文腸欲㫁桐城何處一沾衣¶
　　王紱¶
<pb:KR4h0143_WYG_242-6a>¶
　　　静趣軒¶
竹樹隂森映短牆蕭然絶俗似僧房出城相去路三里¶
閉户獨眠書半牀風暖林花飄几席雨晴沙鳥入池塘¶
慙余擾擾紅塵客到此猶能百慮忘¶
　　　送陳尚賓還靖州¶
嗟余湖海度年華爾復飄零更可嗟舊業暫歸翻似客¶
異鄉重到即為家江連雲夢孤帆逺日落衡湘㫁鴈斜¶
後夜月明何處泊相思回首各天涯¶
<pb:KR4h0143_WYG_242-6b>¶
　　梁潛¶
　　　盧溝曉月¶
疎星寥落曉寒淒月色沙光入望迷野戍連雲寒見鴈¶
人家隔水逺聞雞波間素彩涵秋浄天際清光映樹低¶
馬上曽驚殘夢㫁鐘聲遥度禁城西¶
　　　金臺夕照¶
髙臺曽此置黄金人去臺空碧草深落日未窮千里望¶
青山遥映半城隂鴈将秋色来平野鴉帶寒光過逺林¶
<pb:KR4h0143_WYG_242-7a>¶
昭代賢才登用盡不須懐古動長吟¶
　　　太液晴波¶
蓬島前頭太液池揺風漾日動漣漪魚龜已慣迎仙舫¶
鷗鷺應能識翠旂著雨錦蕖開曉鏡拂煙翠栁曳晴絲¶
周人自昔歌靈沼願沐恩波一獻詩¶
　　　元夜随駕燕午門¶
銀漢横空寳月團六鼇飛出五雲端蓬莱紫氣天中起¶
玉井紅蓮地上看滿殿嬌歌留夜景千門羯鼓散春寒¶
<pb:KR4h0143_WYG_242-7b>¶
教坊戲樂年年異願奉龍顔萬嵗歡¶
　　鄒緝¶
　　　玉泉垂虹¶
碧嶂雲巖噴玉泉平流寧似瀑流懸遥看素練明秋壑¶
却訝晴虹飲碧川飛沫拂林空翠溼跳波濺石碎珠圓¶
傳聞絶頂芙蓉殿猶記明昌避暑年¶
　　曽烜¶
　　　寄友人¶
<pb:KR4h0143_WYG_242-8a>¶
與君離闊十年餘兩過江濵候起居咫尺猶如千里别¶
飄零不寄一行書何時夏口同傾蓋此日王門好曳裾¶
若問故人何似者髩絲今已不勝梳¶
　　黄守¶
　　　題燕文貴秋山蕭寺圖¶
迴崖列岫鬱相連兜率樓臺際碧天飛鳥已還秋色裏¶
疎鐘猶在夕陽邉溪橋緩轡官人馬野飯惟梢客子船¶
記得宦游逢此景披圖不覺思茫然¶
<pb:KR4h0143_WYG_242-8b>¶
　　　送胡學士楊金二侍講扈駕北伐¶
六師北伐繞龍城遥羨詞臣扈蹕行兵畧曽從圯上得¶
檄書多向御前成黄沙白草雲随馬畫㦸雕戈雪照營¶
應想居庸闗外路東風歸旆凱歌聲¶
　　熊直¶
　　　送邉将還舊鎮¶
易水長城本舊丘旌旗西上路悠悠朝吹出塞羌胡笛¶
夜坐籌邉古戍樓飲馬直從青海上射雕還過黒山頭¶
<pb:KR4h0143_WYG_242-9a>¶
玉門闗外思歸老定逺應辭萬户侯¶
　　陳繼¶
　　　秋晚過西菴¶
游吟何處最宜頻谷木溪西第一鄰竹逕清風啼黠鳥¶
柴門落日對閒人穿雲漸覺香裘重照水惟憐白髮新¶
常得杖藜随去住不須琴酌在芳春¶
　　　偶成¶
野性躭迂百念輕幽棲随處得怡情山依南郭家林好¶
<pb:KR4h0143_WYG_242-9b>¶
水入西莊客舍清暖日野花常䕶鹿春風汀栁不辭鶯¶
年来夢裏添游樂也逐漁樵結伴行¶
　　　賦得江天暮雪送友人之官¶
漠漠江天黯黯雲晚風吹雪正紛紛籠寒已禁猿争語¶
傍夕空教鴈失羣影帶楚蘭看不見聲遙湘竹聴還聞¶
太平未必堪成瑞一向誰憐好似君¶
　　錢紳¶
　　　舟泊常州¶
<pb:KR4h0143_WYG_242-10a>¶
舟到毘陵日已昏維舟栁下宿西門㡬家燈火橋邉市¶
一曲漁歌郭外村逺樹依㣲寒鳥集古城寥落暮雲屯¶
相親喜有同袍客吟得新詩可細論¶
　　陳亢宗¶
　　　賜午門觀燈應制二首¶
鼇峰千仞鬱嵯峩萬蠟榮春洽太和明月只随仙仗轉¶
紅雲偏近御筵多旌旄影颺黄金闕絲竹聲翻白雪歌¶
萬嵗三呼頻祝頌醉歸數問夜如何¶
<pb:KR4h0143_WYG_242-10b>¶
白玉仙京上帝家六龍遥駕五雲車巨鼇此夕移三島¶
火樹迎春吐萬花水咽宫壺留夜色歡騰黎庶樂年華¶
承恩盡醉歸来晚一派鈞天隔彩霞¶
　　　送友人歸崑山¶
官亭把酒送君歸回首吳山驛路㣲久别方期同笑語¶
相逢那忍又分違平蕪積雨迷征騎疎栁寒煙掩舊扉¶
此去思親還望闕朝朝應對白雲飛¶
　　　題朱澤民秀野軒圖¶
<pb:KR4h0143_WYG_242-11a>¶
短棹曽經錦里過髙軒虚敞蔽煙蘿溪浮浄碧澄寒緑¶
山送遥青疊翠螺松雨来時涼吹急梅花香處白雲多¶
畫橋東隔龍池近碧殿隂隂俯澗阿¶
　　袁廷玉¶
　　　題張得中江村書屋¶
一江流水繞村長煙樹依㣲帶夕陽不是季真湖上宅¶
定應子美瀼西堂閉門讀易潮平岸刻燭吟詩酒滿觴¶
他日東歸訪幽勝瑶琴為我奏清商¶
<pb:KR4h0143_WYG_242-11b>¶
　　郭武¶
　　　寄劉草牎原博¶
空堂獨坐葉紛紛一鴈南飛不可聞野色連天迷逺望¶
髙城落日亂寒雲故人眼底無多在客思秋来又㡬分¶
莫怪臨風倍惆悵江鄉猶記白鷗羣¶
　　沐昂¶
　　　送胡榿軒還永昌¶
有客乗驂過洱西平原春草正萋萋人煙迢遞連金齒¶
<pb:KR4h0143_WYG_242-12a>¶
山勢逶迤拱碧雞流水小橋楊栁緑落花㣲雨鷓鴣啼¶
遥知别後相思處雲樹蒼茫夢欲迷¶
　　曽棨¶
　　　車駕渡江¶
朱旗畫㦸擁晴沙錦纜牙檣照浪花佳氣迥浮江北樹¶
曉光初絢海東霞雲中鸞鳳扶丹轂水底魚龍識翠華¶
不用臨流羨天塹只今四海盡為家¶
　　　駕次江心驛¶
<pb:KR4h0143_WYG_242-12b>¶
清蹕初傳日未西鴻臚将引唱班齊營門風暖千旗動¶
輦路雲香萬馬嘶草緑夜塘多是水雨晴沙道不成泥¶
忽傳四鼓鑾輿發不寐時時聴曉雞¶
　　　燕京八詠(録四首/)¶
　　　　居庸疊翠¶
重闗深鎖白雲收天際諸峰黛色流北枕龍沙通絶漠¶
南臨鳳闕壯神州煙生睥睨千巖曉露溼芙蓉萬壑秋¶
王氣自應成五采龍文長傍日光浮¶
<pb:KR4h0143_WYG_242-13a>¶
　　　　玉泉垂虹¶
跳珠濺玉出巖多盡日寒聲洒碧蘿秋影涵空翻雪練¶
曉光横野落銀河潺湲舊繞芙蓉殿滉漾遥通太液波¶
更待西湖春浪闊蘭橈来聴濯纓歌¶
　　　　太液晴波¶
靈沼溶溶淑氣回玉泉初暖碧如苔風迴鼇背山光動¶
日照龍鱗鏡影開飛鳥慣随仙仗過游魚偏識翠華来¶
願傾池水成春酒添進南山萬嵗杯¶
<pb:KR4h0143_WYG_242-13b>¶
　　　　薊門煙樹¶
東風緑樹繞郊畿煙景蒼茫靄曙暉夾道清隂停逺騎¶
滿林空翠溼征衣城邉隐隐行人度雲際翩翩宿鳥歸¶
為報春来宜騁望恐經霜後葉皆飛¶
　　　海子橋¶
鯨海遥通一水長滄波深處石為梁平鋪碧甃連馳道¶
倒瀉銀河入苑牆晴緑乍添垂栁色春流時泛落花香¶
㣲茫迥隔蓬莱島不放飛塵入建章¶
<pb:KR4h0143_WYG_242-14a>¶
　　　送彭巡檢子韶赴閩清兼示光澤舍弟¶
送君南去片帆歸五月薫風白紵衣路繞閩山征騎逺¶
月明蠻徼邏兵稀桄榔緑暗經殘雨茘子紅垂映落暉¶
小弟杉闗煩寄語客心常伴鶺鴒飛¶
　　　新館内直¶
華館深沈直禁闈彩甍丹碧煥翬飛上林萬樹連西掖¶
北極諸星拱太㣲繞硯龍香裁詔罷隔簾鶯語退朝歸¶
應知㡬度青綾夜月轉金莖露滿衣¶
<pb:KR4h0143_WYG_242-14b>¶
　　　送陳郎中重使西域二首¶
曽馳宛馬入神京拜命重為萬里行河隴壺漿還出候¶
伊西部落總知名天連白草寒沙逺路繞黄雲古磧平¶
却憶漢家勞戰伐道旁空築受降城¶
玉闗迢遞塞雲黄西涉流沙道路長山繞髙昌遺碣在¶
草遮姑黙廢城荒静聴羌笛多乗月暗卷戎衣半帶霜¶
不用殷勤通驛語相逢總是舊蕃王¶
　　　别弟憲副鼎¶
<pb:KR4h0143_WYG_242-15a>¶
莫向尊前唱渭城老来離别最傷情江南渺渺孤舟夢¶
嶺外迢迢萬里程驄馬曉嘶霜氣肅鱷魚夜徙海潮平¶
到時應及春初候先報京華白髮兄¶
　　　春思¶
鶯啼燕語畫樓東麗日輕雲䕶綺櫳香篆暖飄煙縷碧¶
花房晴滴露珠紅纒綿客思王孫草揺蕩春光少女風¶
暗想多情惟落絮時時飛入繡簾中¶
　　　燭¶
<pb:KR4h0143_WYG_242-15b>¶
曽於鴻寳識神方長送清暉入洞房心到成灰辭綺席¶
花如吐豔照紅妝畫屏掩月兼秋冷紫陌朝天雜曙光¶
㡬度似應憐逺别向人深夜淚成行¶
　　　蟬¶
性潔應知飲露清翠綃為翼蜕来輕髙槐殘雨淒清韻¶
疎栁斜陽㫁續聲逐髩巧添歌女媚製冠偏助上官榮¶
長吟不獨能驚夢更恐秋来動旅情¶
　　　寄趙公復¶
<pb:KR4h0143_WYG_242-16a>¶
江上梅花映酒巵别来還憶十年時銀牀碧水陳遵轄¶
玉笥青山謝朓詩湖海舊遊心尚在風霜暮景髩先衰¶
兩京迢遞書難寄況未逢秋鴈到遲¶
　　　送髙陽令呂蓋宗¶
闕下逢君屬孟春明朝又是别愁新金臺晴日雙鳬影¶
紫陌東風匹馬塵楊栁半青遥送客䕷蕪初緑重懐人¶
髙陽還似中牟好滿地桑隂野雉馴¶
　　　寄贈蕭仲璉兄弟¶
<pb:KR4h0143_WYG_242-16b>¶
家臨花縣郭西偏往日交遊二十年夜雨細論徐孺榻¶
春雲長染薛濤箋璚簫鳳下疑雙璧銀漢烏飛記八磚¶
早晚南天鴻北鄉陽春應有寄来篇¶
　　　徳州¶
幔城初解向朝暾霜冷重裘曉未温小邑有城皆壘土¶
荒原無地可通村郵亭過客頻詢路茆屋遷民久下屯¶
此去景陽州不逺建牙鳴鼓是營門¶
　　陳敬宗¶
<pb:KR4h0143_WYG_242-17a>¶
　　　元夕賜觀燈詩三首¶
河漢沈沈霽景澄蓬莱然滿九華燈青猊白象三千界¶
綺閣雕䦨十二層花繡芙蓉濃豔吐簾垂翡翠異香凝¶
世人惟向雲中見遥望天門不可登¶
樂奏咸韶寳扇開遥瞻龍馭自天来九門香逐靈飇度¶
萬國春随御氣回彩鳳髙臨青玉案彤雲輕䕶紫霞杯¶
臣民共願宸遊樂海内歡聲溢九垓¶
中使傳宣燕百官珮聲遥集五雲端酒傾緑蟻開金甕¶
<pb:KR4h0143_WYG_242-17b>¶
饌膾蒼麟奉玉盤寳帳春回頻送暖瑶臺雪霽不生寒¶
侍臣霑醉䝉恩徳更勅都人近御看¶
　　王英¶
　　　寄和楊之宜春早侍宴朝回之作¶
紫㣲天近九門開玉漏聲殘禁鼓催五色祥雲依黼座¶
九重春色照金杯輕風㣲逐鳴珂散細栁低迎仗馬回¶
一曲陽春誰和得鳳皇池上待君来¶
　　　朝回宴李君小館有懐¶
<pb:KR4h0143_WYG_242-18a>¶
欲寄鄉書鴈過稀家山長在夢中歸天連楚澤波聲逺¶
雪暗交河樹影㣲每聴鄰雞馳曉騎多乗殘月著朝衣¶
與君退直歸偏晚把酒相看對夕暉¶
　　　直禁中次韻¶
花樹隂隂鳥自啼從官多在掖垣西霓旌浮動蒼龍影¶
御馬行翻碧玉蹄路入廣寒天語近涼生金露月華低¶
㡬回得侍宸遊處兩袖香煙晚更攜¶
　　　贈李將軍¶
<pb:KR4h0143_WYG_242-18b>¶
青春玉帳樹牙旗蒲海風髙列陣時夜逐左賢氷上渡¶
曉驅番馬雪中騎功存鐵券書丹字冠著金貂侍玉墀¶
誰道亷頗今白髪指揮猶可萬人師¶
　　王直¶
　　　子弟新軍屯徳州候車駕¶
平原十里候鑾旌繞郭新屯十萬兵慣著短衣来小市¶
常乗驕馬過孤城營前劒舞春風暖帳下酣歌夜月明¶
自是太平無戰鬭少年何處可横行¶
<pb:KR4h0143_WYG_242-19a>¶
　　　西湖¶
玉泉東滙浸平沙八月芙蓉尚有花曲島下通鮫女室¶
晴波深映梵王家當時鳬鴈聞清唄舊日魚龍識翠華¶
堤下連雲秔稻熟江南風物未宜誇¶
　　　端午憶上年從幸東苑錫宴¶
千門晴日散祥煙東苑宸遊憶去年玉輦乍移雙闕外¶
彩毬低度百花前雲開山色浮仙仗風送鶯聲繞御筵¶
今日獨醒還北望何時重詠柏梁篇¶
<pb:KR4h0143_WYG_242-19b>¶
　　章敞¶
　　　送李推官謫湖南¶
玉陛朝承明主恩扁舟八月下荆門㫁煙斜日荒山路¶
野水寒鴉獨樹村江浦潮聲天外逺衡陽秋色望中昏¶
鷓鴣聲裏湘江暮莫賦離騷恐㫁魂¶
　　周忱¶
　　　車駕渡江¶
栁色臨江輦路長葳蕤遥望翠華張衣冠隔岸催鵷序¶
<pb:KR4h0143_WYG_242-20a>¶
舸艦中流列鴈行魚躍恩波瞻御座鳥啼春樹識天香¶
時巡百度稽虞典不奏横汾禮樂章¶
　　李昌祺¶
　　　賦落花¶
愁紅怨粉各依依樹下偏多樹上稀總為春光争豔冶¶
却教夜雨妬芳菲數枝浸水魚吹去㡬片縈林蜨趂飛¶
莫怪東風成薄倖猶能收拾㸃人衣¶
　　　孝陵秋日陪祀柬彭贊禮永年¶
<pb:KR4h0143_WYG_242-20b>¶
鍾山欲曉色蒼蒼小輦輕輿出建章苑鹿不驚仙仗過¶
潭龍故噴御泉香重城隠霧留殘月髙樹含風送早涼¶
惟有祠官最清貴時来導駕沐恩光¶
　　　晚春郊外二首¶
栁外輕風拂面来春忙半是杜䳌催多般野菜參差老¶
㡬樣林花接續開竹為近堦難迸笋松因臨水易生苔¶
追思往日嬉遊伴聚散如雲倍可哀¶
雨外林鳩不住啼落紅狼籍半沾泥秧苗帶穀根猶淺¶
<pb:KR4h0143_WYG_242-21a>¶
麥幹垂花穂已齊鷗下只投荷葉嶼蜨飛多傍菜花畦¶
青山緑水饒詩景歸路扶笻醉懶題¶
　　胡謐¶
　　　秋思¶
逺客尋常歎索居秋来懐抱意何如髙城月白砧聲急¶
古戍霜清木葉疎塞馬正肥秋苜蓿江蓴空憶舊鱸魚¶
故人迢遞天南北不寄相思尺素書¶
　　嚴貞¶
<pb:KR4h0143_WYG_242-21b>¶
　　　和栁子厚登栁州城樓¶
獨上層樓望海天異鄉愁思正茫然溪雲暝帶桄榔雨¶
野日晴銷薜茘煙百粤湖山通絶徼半江菰米熟秋田¶
舊遊别後多零落目㫁滄波祇自憐¶
　　魏驥¶
　　　辛未嵗暮述懐¶
布襪青鞵雪滿顱休官林下愜閒居心無俗繫身無恙¶
爐有清香案有書山色循簷雲散後梅香入座雪晴初¶
<pb:KR4h0143_WYG_242-22a>¶
却慙坐享昇平樂屈指将来嵗又除¶
　　　春暮雨雪不止¶
天上歸来髮已華齋居愁對雨如麻泥深徑有相過客¶
寒劇庭無可看花傍砌衝簷飛急溜循牆古木噪殘鴉¶
逍遥鎮日惟清詠榾柮頻燒只煑茶¶
　　　五月一日晚晴閒步¶
老農歌裏雨新晴曳杖春深款款行萬疊好山随處湧¶
一川新漲與堤平青青栁線牽風舞短短蒲芽貼岸生¶
<pb:KR4h0143_WYG_242-22b>¶
二麥如雲喜收盡無人不説比西成¶
　　　秀野堂¶
穹林幽嶼繞簷楹花竹紛披照眼明賓客盈門無俗狀¶
兒孫終夕有書聲山容青露雲方斂芸葉香生雨半晴¶
詩料滿前吟不盡神仙何必住蓬瀛¶
　　尹鳳岐¶
　　　送兄廣東參政應奎¶
价人藩閫寄旬宣五嶺南行逺著鞭曉日紅亭留别酒¶
<pb:KR4h0143_WYG_242-23a>¶
秋風黄葉下瀧船青連橄欖千家雨黄觸桄榔萬井煙¶
珍重平生清節在不妨引滿酌貪泉¶
　　錢幹¶
　　　和曽學士元日遇雪¶
急雪飛花滿御堤朝元紫禁侍班齊飄来玉珮行偏重¶
舞落金鋪㸔欲迷鐘動城鴉翻玉羽仗回路馬盡霜啼¶
髙歌郢曲知難和未數陽春舊日題¶
　　馬鐸¶
<pb:KR4h0143_WYG_242-23b>¶
　　　送徐主事孟晞回澄江¶
京華二月栁垂絲遊子南行惜别離陌上看山愁對酒¶
風前握手倦吟詩雲連鐵甕人煙迥月滿丹陽客棹遲¶
粉署嚴程應待汝莫因鄉國緩来期¶
　　陳循¶
　　　野望二首¶
逺違車駕踰三月久抱衾裯滯一州南郭幽居嗟影獨¶
西風落日使人愁天空絶塞飛鴻度草滿平原獵騎遊¶
<pb:KR4h0143_WYG_242-24a>¶
何似桑乾南下水萬山深處出盧溝¶
欲就邦人詢往事百年耆舊已無存猨啼暮雨佛山寺¶
鶴怨秋風香水園萬仞倚天瓊岫小一泓迸石玉泉温¶
太平自是多耕牧禾黍牛羊日滿村¶
　　　東軒¶
半畝溪山舊卜居往来塵跡事應疎春風門巷花開後¶
曉閣軒忩日上初頻理琴尊留上客閒攜燈火讀遺書¶
時平隠逸皆徵用丹詔行看下玉除¶
<pb:KR4h0143_WYG_242-24b>¶
　　牟倫¶
　　　留别京師諸友¶
行行䇿馬去皇畿落木髙原獨鳥飛天上故人青眼在¶
蜀中諸弟素書稀秋風故隴雲連棧夜月清笳霜滿衣¶
白髮蕭蕭身萬里不知别後竟何依¶
　　許彬¶
　　　送李佑之赴陜西參議¶
十載含香侍上台旬宣分陜用奇才黄河九曲天邉落¶
<pb:KR4h0143_WYG_242-25a>¶
華岳三峰馬上来長樂月明笳鼓静終南雲斂障屏開¶
行行喜近重陽節黄菊飄香入酒杯¶
　　劉鉉¶
　　　送杜亞卿赴南京¶
一尊傾罷雨瀟瀟客思離情總不消廿載禁林同侍講¶
五更青瑣共趨朝西風鴻鴈南歸急落日雲煙北望遥¶
此際送君無限意蕭疎楊栁玉河橋¶
　　薛瑄¶
<pb:KR4h0143_WYG_242-25b>¶
　　　重登故鎮寺樓¶
重来故鎮已三秋又上招堤百尺樓山繞飛甍浮翠黛¶
岸遮逺目㫁黄流迴溪俯瞰粼粼玉喬木深蔵曲曲丘¶
莫道此時窮勝槩還期汗漫九垓遊¶
　　　無題四首¶
逸思飄然賦逺遊可堪三島隔瀛洲曽聞神女雲侵髩¶
見説麻姑雪滿頭海上樓臺常似晝山中瑶草不知秋¶
若為借得仙家鶴鳴珮珊珊玩九州¶
<pb:KR4h0143_WYG_242-26a>¶
桂館瓊扉薜茘牆清修獨爾意難忘已將蘭芷為芳藉¶
更集芙蓉製錦裳洛浦佳人鳴珮玉茂陵才子詠鸞凰¶
應須一卺仙家酒散作人間雨露香¶
風滿珠簾月滿樓瑶臺有路可追遊香生寳鴨沈煙細¶
露滴銀牀玉宇秋楚岫三更雲渺渺藍橋千里浪悠悠¶
花箋寫就煩青鳥更為殷勤到十洲¶
絶世青娥二八餘仙容綽約好樓居鮫人夜織綃為帔¶
雲女秋裁錦作裾碧海蘭苕巢翡翠瑶池清水泛芙蕖¶
<pb:KR4h0143_WYG_242-26b>¶
祇應待得吹簫伴共跨飛鸞躡太虚¶
　　　春日遣興¶
靄靄春雲度女牆萋萋春草徧芳塘園林風景非吾土¶
庭館鶯花是異鄉野岸波紋浮鴨緑官橋栁色弄鵞黄¶
不知多少相思意祇逐遊絲百尺長¶
　　　秋日寄王嘉靖¶
漁陽秋色動闗河遼右天晴一鴈過白社髙人渾懶慢¶
青氊學士又蹉跎西風對酒砧聲切良夜調琴月影多¶
<pb:KR4h0143_WYG_242-27a>¶
珍重逺書勞問訊相思千里奈情何¶
　　　卜居後簡陳廣文¶
轉蓬天地欲何如又向中州買屋居峴首詩人王粲宅¶
南陽豪傑孔明廬行蔵祇想前賢迹事業唯存往日書¶
賴有知音陳掌教時能相顧慰蕭疎¶
　　　沅州雜詩¶
辰沅風壤帶三苗一望乾坤納納遥翼軫衆星朝北極¶
岷嶓諸嶺導南條天鄰巫峽常多雨江過潯陽始有潮¶
<pb:KR4h0143_WYG_242-27b>¶
近日詩懐殊浩渺謾将新句寫芭蕉¶
　　于謙¶
　　　盤陀驛道中¶
羣峰盡處是盤陀小徑紆回亂石多風約閒雲難作雨¶
渠分流水不成河門開野店羣雞唱花發春山百鳥歌¶
一段好懐無著處令人對景費吟哦¶
　　　春風¶
蕩漾無端入畫堂簾櫳㣲動晝初長暖催花底鶯聲滑¶
<pb:KR4h0143_WYG_242-28a>¶
輕拂簷前燕翅忙酒醒香塵凝座榻夢回芳草滿池塘¶
飄揚不解留春住又逐鞦韆度粉牆¶
　　　太原道中曉行¶
星稀月落曉風清猶聴雞聲報五更山勢平吞沙漠境¶
河流曲繞晉陽城天涯何處尋歸路野景無邉動客情¶
車騎縱横皆故道不須候吏逺逢迎¶
　　　秋夜獨酌¶
銀燭金尊映畫屏消愁聊借酒為名醉来却喜朱顔在¶
<pb:KR4h0143_WYG_242-28b>¶
畏老猶嫌白髮生無容可邀唯對影有燈相伴最闗情¶
餘酲未解不成寐起向瑶堦月下行¶
　　　除夕夜坐感懐¶
秉燭焚香坐不眠夜長難到五更天懐人此際隔千里¶
為客明朝是十年逺道風霜今老矣故園梅栁想依然¶
椒盤獻嵗知誰共獨把深杯對影傳¶
　　　秋風¶
蕭蕭入夜動清商披拂園林草木黄快意埽除天下熱¶
<pb:KR4h0143_WYG_242-29a>¶
何人吹送枕邉涼荻花楓葉愁江渚蒓菜鱸魚憶故鄉¶
萬里碧天雲散盡衝開征鴈不成行¶
　　陳禎¶
　　　和弟景容見寄韻¶
重把離懐託錦箋征鴻飛去意茫然要知客裏愁多少¶
謾數書中字㡬千汴水春行花夾岸吳山曉望翠浮煙¶
情深何似来相見夜雨挑燈酒共傳¶
　　　憶蕭山故友¶
<pb:KR4h0143_WYG_242-29b>¶
西風吹雨暗書房每憶蕭山别意長馬駐西陵秋樹晚¶
詩吟東浙夜忩涼石巖晝暖花空好江樹春晴酒自香¶
何日南来重有約蹇驢䭾醉過錢塘¶
　　陳裕¶
　　　寄兄景祺¶
東風無便寄雲箋西望闗河思惘然白髮相催年半百¶
清顔一别路三千杏花門巷聴春雨楊栁樓臺倚暮煙¶
征鴈已還巢燕至歸期何事又空傳¶
<pb:KR4h0143_WYG_242-30a>¶
　　瞿佑¶
　　　春日即事¶
晴日暉暉轉緑蘋東風應候物華新歸来燕子已知社¶
開到海棠方是春淺碧平添湖面水軟紅浮動馬蹄塵¶
杜陵野老雖貧困援筆猶能賦麗人¶
　　　暮春有感¶
美人不見已連朝況值春殘景寂寥力不禁風紅芍藥¶
聲偏宜雨碧芭蕉尋常路隔疑春樹萬一書来候晚潮¶
<pb:KR4h0143_WYG_242-30b>¶
況是頻頻移帶眼沈郎不復舊時腰¶
　　　夏晚納涼¶
竹牀藤簟晚涼天卧看星河小院偏雲影恰如衣暫薄¶
月華那得扇長圓清泉冷浸氷盤果嘉樹香籠寳鼎煙¶
想是髙樓風更爽玉人閒按十三絃¶
　　　暮春書事二首¶
過牆新竹翠交加緑樹隂隂噪乳鴉花到酴醿香結局¶
鳥鳴鶗鴂客思家煑茶湯沸風聲轉夢草詩成日影斜¶
<pb:KR4h0143_WYG_242-31a>¶
零落殘紅青子滿漸看金彈熟枇杷¶
睡起呼童掃落花石泉槐火試新茶樹林深處蜂王國¶
簾幙隂中燕子家栁絮乗風投硯水竹枝揺影落窗紗¶
幽居莫道無官況鼓吹猶存兩部蛙¶
　　　題鼓吹續音後(效元遺山唐詩鼓吹取宋金元/三朝律詩得一千二百首號鼓)¶
　　　(吹續/音)¶
騷選亡来雅道窮尚於律體見遺風平生莫售穿楊技¶
十載曽加刻楮功此去未應無伯樂後来當復有揚雄¶
<pb:KR4h0143_WYG_242-31b>¶
吟牎玩味韋編絶舉世宗唐恐未公¶
　　　紅甲¶
金盆和露搗仙葩解使纎纎玉有瑕一㸃愁凝鸚鵡喙¶
十分春上牡丹芽矯彈粉淚抛紅豆戲掐花枝鏤絳霞¶
女伴相逢頻借問㡬回錯認守宫砂¶
　　　至松江¶
投林倦鳥暮知還傍水人家户半闗煙栁露荷揺動處¶
岸花檣燕送留間依稀似識城頭鶴髣髴曽遊海上山¶
<pb:KR4h0143_WYG_242-32a>¶
張翰有靈應笑問東歸今見一人閒¶
　　偶桓¶
　　　送陳民初歸廣州兼問訊趙知事公傑¶
静江遥帶五羊城官舸乗風畫鷁輕客館鄉人秋送别¶
髙齋弟子日相迎桄榔葉接蠻煙暗螺蚌珠含海月明¶
到郡為詢賢贊府㡬時鞍馬定朝京¶
　　　題燕穆之楚江秋曉圖¶
七澤蒼茫曙色㣲眼中風景尚依稀疎林半隠黄陵廟¶
<pb:KR4h0143_WYG_242-32b>¶
涼霧初消赤壁磯波動蒹葭涵日出沙喧鴻鴈帶霜飛¶
令人却憶曽遊處濯足中流放棹歸¶
　　謝縉¶
　　　寒食旅懐¶
簾外春隂似去年異鄉寒食倍淒然梨花香褪空飄雪¶
楊栁條長不禁煙無處追遊乗款段誰家歡笑送秋千¶
晚来走向東鄰媪乞與青燈照客眠¶
　　　晚春四首追次楊眉菴韻¶
<pb:KR4h0143_WYG_242-33a>¶
水淹榆莢半堆牆細雨生寒潤袷裳芳草逺迷樓外眼¶
飛花空㫁客邉腸風簾静罥餘春絮煙篆㣲銷過午香¶
睡起不知庭院晚隂隂髙栁映殘陽¶
年来疎散任清貧藜杖荷衣白葛巾傍竹看山行怕晚¶
對花臨水坐傷春擬將蘭棹為漁父来訪桃源避世人¶
回首仙蹤無處覓東風吹緑半江蘋¶
移家住近闔閭城花繞衡門栁拂楹新社未来先有燕¶
一春將盡始聞鶯杯緣醉少長嫌淺巾為涼多却愛輕¶
<pb:KR4h0143_WYG_242-33b>¶
日暮小齋清沐罷科頭閒取一琴横¶
節序悤悤改嵗華滿庭芳草一池蛙吟髭總為傷春白¶
病眼長因中酒花夢裏暫歸憑蛺蝶江頭相送憶琵琶¶
客牎過盡清明日風雨昏昏噪暮鴉¶
　　鄧林¶
　　　保安留别瞿存齋¶
兩髩西風吹㫁蓬杖藜扶病看秋容菊花渾似詩人瘦¶
山色不如歸興濃紫塞一杯桑落酒彤庭五夜未央鐘¶
<pb:KR4h0143_WYG_242-34a>¶
燕鴻歧路東西去此後相思意萬重¶
　　平顯¶
　　　題黄鶴山人王叔明畫¶
我昔見之湖上居當門萬朶翠芙蕖承平公子有故態¶
文敏外孫多異書閒吮彩毫消白日夢騎黄鶴上清虚¶
此圖定倚吳山閣醉㸃南屏春雨餘¶
　　施敬¶
　　　沙津送客登望江亭¶
<pb:KR4h0143_WYG_242-34b>¶
沙市津頭送客行西風江樹數蟬鳴夕陽靄靄千山暝¶
秋水迢迢雙鷺明蔓草已蕪王粲宅亂雲長繞呂䝉營¶
登臨不用攜尊酒若箇能平感慨情¶
　　李孝謙¶
　　　送巽上人還台州¶
挂錫遥憐野寺鐘赤城何處問芙蓉歸心千里月千里¶
行色一重山一重霞洞春深多藥味石橋雲㫁少人蹤¶
秋風紅葉桃花似此日相期谷口逢¶
<pb:KR4h0143_WYG_242-35a>¶
　　　新秋寄徳鄰¶
一雨兼旬水沒塍江村涼思陟然増鴻来燕去非迎送¶
扇故衣新豈愛憎逺戍有書終可到小樓無賦且須登¶
不知明日還晴否船過湖南聴采菱¶
　　　寄題黄巖張氏隠居¶
天台佳氣鬱蘢蔥中有留侯慕赤松繞屋溪聲長落水¶
對門雲氣悉成峰果林秋熟猿将子藥圃春肥鹿長茸¶
幽討莫辭行路逺穿雲已辦一枝笻¶
<pb:KR4h0143_WYG_242-35b>¶
　　錢安¶
　　　喜晴¶
秋風忽起卷重隂日色㣲茫照樹林野老扶藜看白日¶
山人伐木度青岑門前溪水深三尺牆外竹梢髙十尋¶
明日甕頭新酒熟且依松下一開襟¶
　　劉績¶
　　　早春寄京師白虚室先生¶
帝城佳氣接煙霞草色半芊紫陌斜霽雪未消雙鳳闕¶
<pb:KR4h0143_WYG_242-36a>¶
春風先入五侯家歌鐘暗度新豐樹游騎晴驕上苑花¶
獨有揚雄才思逸應傳麗句滿京華¶
　　　次韻愚士兄壁間留題之作(初聞留大寧後却/從李曹公西征)¶
常共鷦鷯守一枝忽随摶擊過天池當君仗劒西遊日¶
是我登樓北望時華岳天青雲葉㫁蔥河風黒雪花垂¶
白身萬里參戎幕馬上題詩最憶誰¶
　　鄭嘉¶
　　　送辰長老住横山寺¶
<pb:KR4h0143_WYG_242-36b>¶
紫檀煙凝鶴迴翔清磬泠泠出上方岸畔異花熏講席¶
澗邉脩竹䕶禪房東林結社蓮初種南岳分春茗乍香¶
三伏炎蒸應不到緑蘿風洒石龕涼¶
　　趙宗文¶
　　　送姜公實還汝陽同知是日飲餞至曉始别¶
酒醒江館夜燈㣲故舊殷勤不忍違孤棹近從滄海發¶
一官獨向汝陽歸雲開逺浦青山曉霜落空江野樹稀¶
明日相思成兩地西風愁見塞鴻飛¶
<pb:KR4h0143_WYG_242-37a>¶
　　　清明道中書懐¶
東風道上亂開花游子偏驚見物華寒食已過嗟在客¶
春衣將換憶還家山城樹暗人逾静野店鶯啼日未斜¶
空約同遊與諸弟今朝猶自各天涯¶
　　　竹深處詩¶
帶雨含煙碧玉枝蕭森偏與静相宜風生萬壑秋無際¶
月到孤亭客未知逺憶楚山吹笛夜迥疑湘水泊舟時¶
此君自昔持髙節長結幽人嵗晚期¶
<pb:KR4h0143_WYG_242-37b>¶
　　錢遜¶
　　　春詞二首¶
宿靄溟濛曙色新牡丹凝露曉妝勻樓臺乳燕輕翻雨¶
簾幕遊絲不動塵黄鳥喚醒中酒睡緑忩愁損惜花人¶
輭紅深徑香埃裏走馬題詩正及春¶
紅杏蕭牆翠栁遮重門深鎖屬誰家日長亭館人初散¶
風細鞦韆影半斜滿地緑隂飛燕子一簾晴雪巻楊花¶
玉樓有客猶中酒笑撥沈煙索煮茶¶
<pb:KR4h0143_WYG_242-38a>¶
　　陳觀¶
　　　九日陪李上猶登髙¶
百年能㡬過重陽逐伴登髙引興長邑宰喜陪元亮飲¶
參軍那似孟嘉狂山雲映水揺秋色浦樹含風送晚涼¶
滿路黄花應笑我白頭猶自客他鄉¶
　　朱綝¶
　　　題淘金驛丞謝子良清隠書房¶
驛官近日逢迎少清隠何妨結草堂門對好山蒼霧溼¶
<pb:KR4h0143_WYG_242-38b>¶
牎連脩竹翠雲涼侍童解誦閒居賦過客求書急就章¶
愧我驅馳塵滿面濯纓為爾詠滄浪¶
　　　雨中過韶州¶
船下韶瀧日欲晡四山雲起漸糢糊沙鷗衝浪頻来往¶
汀樹迷煙半有無作客又驚三月暮思家其奈一身孤¶
愁懐結轖渾如醉獨倚篷牎聴鷓鴣¶
　　李進¶
　　　同陳劉二掌教遊湖作¶
<pb:KR4h0143_WYG_242-39a>¶
湖光瀲灩鳥間闗小棹夷猶意獨閒春正好時初過雨¶
望中佳處惜無山花明逺岸青旗出栁拂㣲風畫舫還¶
四美由来俱不易人生莫遣髩毛斑¶
　　姚黼¶
　　　寄景伊文學¶
憶昨逢君四月初笑談懐抱最相符朝乗白下看花騎¶
暮醉長安賣酒壚别去江山頻悵望歸来松菊未荒蕪¶
登臨日候南飛鴈肯寄平安一紙無¶
<pb:KR4h0143_WYG_242-39b>¶
　　陳端¶
　　　以剡箋寄贈陳待詔¶
雲母光籠玉楮温得来元自剡溪濆清涵天姥峰頭雪¶
潤帶金庭谷口雲九萬未充王内史百番聊贈杜參軍¶
從知醉裏縱横墨不到羊欣白練裠¶
　　張璨¶
　　　紫虚觀¶
紫峰壇上鶴成羣碧洞靈芝産石根雲引晝隂歸竹塢¶
<pb:KR4h0143_WYG_242-40a>¶
　水流春色出花源藥爐伏火仙留訣茶竈生煙客到門¶
　欲就上清傳寳籙未知何日謝塵喧¶
　　　　西溪晚步¶
　空闊川原入望平晚来天色弄隂晴虹邉殘雨疎疎下¶
　鴉背斜陽閃閃明淺渚㣲波羣鷺浴㫁堤髙栁一蟬鳴¶
　行吟澤畔非憔悴漁父無勞詠濯纓¶
　¶
　¶
<pb:KR4h0143_WYG_242-40b>¶
　¶
　¶
　¶
　¶
　¶
　¶
　¶
御選明詩卷七十三¶
