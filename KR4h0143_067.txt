# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:45.022482
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選宋詩卷六十五
<pb:KR4h0143_WYG_067-1a>¶
　欽定四庫全書¶
御選宋詩卷六十五¶
　　七言絶句二¶
　　　歐陽修¶
　　　　班春亭¶
　信馬尋春踏雪泥醉中山水弄清輝野僧不用相迎送¶
　乗興閒來興盡歸¶
　　　　江行贈雁¶
<pb:KR4h0143_WYG_067-1b>¶
　雲間征雁水間棲矰繳方多羽翼㣲嵗晩江湖同是客¶
　莫辭伴我更南飛¶
　　　　戲贈丁判官¶
　西陵江口折寒梅爭勸行人把一杯須信春風無逺近¶
　維舟處處有花開¶
　　　　過中渡¶
　中渡橋邊十里堤寒梅落盡柳條衰年年塞下春風晩¶
　誰見輕黄弄色時¶
<pb:KR4h0143_WYG_067-2a>¶
得歸還自歎淹留中渡橋邊栁拂頭記得來時橋上過¶
斷冰殘雪滿河流¶
　　　豐樂亭遊春¶
緑樹交加山鳥啼晴風蕩漾落花飛鳥歌花舞太守醉¶
明日酒醒春已歸¶
春雲淡淡日輝輝草惹行襟絮拂衣行到西亭逢太守¶
籃輿酩酊揷花歸¶
紅樹青山日欲斜長郊草色緑無涯遊人不管春將老¶
<pb:KR4h0143_WYG_067-2b>¶
來往亭前踏落花¶
　　　謝判官幽谷種花¶
淺深紅白宜相間先後仍須次第栽我欲四時攜酒去¶
莫教一日不花開¶
　　　畫睂鳥¶
百囀千聲隨意移山花紅紫樹髙低始知鎖向金籠聴¶
不及林間自在啼¶
　　　田家¶
<pb:KR4h0143_WYG_067-3a>¶
緑桑髙下映平川賽罷田神笑語喧林外鳴鳩春雨歇¶
屋頭初日杏花繁¶
　　　樵者¶
雲際依依認舊林斷崖荒磴路難尋西山望見朝來雨¶
南澗歸時渡處深¶
　　　西湖戲作示同遊者¶
菡萏香清畫舸浮使君寧復憶揚州都將二十四橋月¶
換得西湖十頃秋¶
<pb:KR4h0143_WYG_067-3b>¶
　　　夢中作¶
夜涼吹笛千山月路暗迷人百種花碁罷不知人換世¶
酒闌無奈客思家¶
　　　奉使契丹初至雄州¶
古闗衰栁聚寒鴉駐馬城頭日欲斜猶去西樓二千里¶
行人到此莫思家¶
　　　夏享太廟攝事齋宫聞鶯寄原甫¶
四月田家麥穗稠桑枝生椹鳥啁啾鳯城緑樹知多少¶
<pb:KR4h0143_WYG_067-4a>¶
何處飛來黄栗留(田家謂麥熟時鳴者/為黄栗留出詩義)¶
　　　寄許道人¶
緑髮方瞳瘦骨輕飄然乗鶴去吹笙郡齋獨坐風生竹¶
疑是孫登長嘯聲¶
　　　髙樓¶
六曲雕欄百尺樓簾波不動瓦如流浮雲已映樓西北¶
更向雲西待月鈎¶
　　　宿雲夢館¶
<pb:KR4h0143_WYG_067-4b>¶
北雁來時嵗欲昬私書歸夢杳難分井桐葉落池荷盡¶
一夜西窗雨不聞¶
　　　簾¶
銀蒜鈎簾宛地垂桂叢鳥起上朝暉枉將玳瑁雕為押¶
遮掩春堂礙燕歸¶
　　　栁¶
雨潤堤長走畫轅絮兼梨雪墮春煙東風苑外千絲老¶
猶伴吳蠶盡日眠¶
<pb:KR4h0143_WYG_067-5a>¶
　　　井桐¶
簷敧碧瓦拂傾梧玉井聲髙轉轆轤腸斷西樓驚穏夢¶
半留殘月照啼烏¶
　　　霽後看雪走筆呈元珍判官¶
江上寒山祇對門野花巖草共嶙峋獨吟羣玉峰前景¶
閒憶紅蓮幕下人¶
嘉景無人把酒看縣樓終日獨凭欄山城嵗暮驚時節¶
已作春風料峭寒¶
<pb:KR4h0143_WYG_067-5b>¶
　　　春日詞五首¶
宮壇青陌賽牛回玉琯東風逗曉來不待嶺梅傳逺信¶
剪刀先放綵花開¶
試粉東窗待曉迥共尋春栁傍香臺不驚樹裏禽初變¶
共喜釵頭燕已來¶
紅霧初開上曉霞共驚風色變年華香車遥認春雷響¶
庭雪先開玉樹花¶
玉琯吹灰夜色殘雞鳴紅日上仙盤初驚百舌緜蠻語¶
<pb:KR4h0143_WYG_067-6a>¶
已覺東風料峭寒¶
曉待銅壺剪蠟煤繡簾春色犯寒來畫睂不待張京兆¶
自有新妝試落梅¶
　　　鶴¶
樊籠毛羽日低摧野水長松眼暫開萬里秋風天外意¶
日斜閒啄岸邊苔¶
　　　雁¶
來時沙磧已冰霜飛過江南木葉黄水闊天低雲黯澹¶
<pb:KR4h0143_WYG_067-6b>¶
朔風吹起自成行¶
　　　鶻¶
依倚秋風氣象豪似欺黄雀在蓬蒿不知羽翼青𠖇上¶
腐䑕相隨勢亦髙¶
　　　小池¶
深院無人鎖曲池莓苔繞岸雨生衣緑萍合處蜻蜓立¶
紅蓼開時蛺蝶飛¶
　　　皇后閤端午帖子詞¶
<pb:KR4h0143_WYG_067-7a>¶
煙含玉樹風生細日永宫花漏出遲深殿未嘗知暑氣¶
水精簾覆砌琉璃¶
　　蘇舜欽¶
　　　夏意¶
别院深深夏簟清石榴開遍透簾明樹隂滿地日當午¶
夢覺流鶯時一聲¶
　　　淮中晩泊犢頭¶
春隂垂野草青青時有幽花一樹明晩泊孤舟古祠下¶
<pb:KR4h0143_WYG_067-7b>¶
滿川風雨看潮生¶
　　　送人還吳江道中作¶
江雲春重雨垂垂索寞情懐送客歸不憤東風促行棹¶
羨他雙燕逆風飛¶
　　　暑中閒詠¶
嘉果浮沈酒半醺牀頭書冊亂紛紛北軒涼吹開疎竹¶
卧看青天行白雲¶
　　梅堯臣¶
<pb:KR4h0143_WYG_067-8a>¶
　　　新井¶
淺淺清泉似鑑開鱗鱗寒甃未生苔山中亭午野禽渴¶
不畏人驚欲下來¶
　　　白牡丹¶
白雲堆裏紫霞心不與姚黄色鬭深閒伴春風有時歇¶
豈能長在玉階隂¶
　　　七月二十一夜聞韓玉汝宿城北馬舖¶
暗樹秋風擺葉鳴桃枝竹簟冷逾清孤燈淡淡短亭客¶
<pb:KR4h0143_WYG_067-8b>¶
夜半蕭蕭聞雨聲¶
　　　依韻和吳秀野馬上口占¶
谿頭三月草菲菲城畔春游惜醉稀莫信杜鵑花上鳥¶
人歸猶道不如歸¶
　　　書事和韓子華舍人¶
見憑蝴蝶過牆飛却夢翩然入綺幃欲撲翅輕縈不住¶
覺時疑有粉沾衣¶
　　蔡襄¶
<pb:KR4h0143_WYG_067-9a>¶
　　　夢中作¶
白玉樓臺第一天琪花風静彩鸞眠誰人得似秦臺女¶
吹徹雲簫上紫煙¶
　　　别宋判官¶
縷縷青隂拂去鞍雨花狼籍顫春寒年光别緒侵人髩¶
莫向離亭子細看¶
　　　聞福昌院春日一川花卉最盛¶
山前溪上最宜春千樹夭桃一向新爭得扁舟隨水去¶
<pb:KR4h0143_WYG_067-9b>¶
亂花深處問秦人¶
　　　訪陳處士¶
橋畔修篁下碧溪君家原在此橋西來時不似人間世¶
日暖花香山鳥啼¶
　　　宿揚州¶
𤓰洲堰埭阻行橈更等江頭後信潮獨背殘燈數歸路¶
風傳寒柝夜迢迢¶
　　　離錢塘¶
<pb:KR4h0143_WYG_067-10a>¶
迎潮小舸滿旗風迥首津亭暮靄中惆悵今宵歸去夢¶
迢迢直至海門東¶
　　　呈沈子山¶
荷葉新詞天下工玉人垂手倚秋風一聲清唱穿雲去¶
斜日烘簾曲未終¶
六月閩溪茘子丹新秋猶喜薦雕盤自嗟千里歸程逺¶
不得繁枝雨後看¶
　　　夢遊洛中十首(并序首/録二)¶
<pb:KR4h0143_WYG_067-10b>¶
　　九月朔予病在告晝夢遊洛中見嵩陽居士留詩¶
　　屋壁及寤猶記兩句因成一篇思念中來續為十¶
　　首寄呈太平楊叔武¶
天際烏雲含雨重樓前紅日照山明(夢中/兩句)嵩陽居士今¶
安否青眼看人萬里情(司門員外郎王益恭年四十餘/致政歸洛中自號嵩陽居士)¶
霜後丹楓照曲堤酒闌明月下前溪石樓夜半雲中嘯¶
驚起沙禽過水西(從尹師魯宿/香山石樓)¶
　　　江村¶
<pb:KR4h0143_WYG_067-11a>¶
黯淡江村春日斜汀洲芳草野田花孤舟橫笛向何處¶
竹外炊煙一兩家¶
　　　方山渡口占¶
江上行人空自愁壯年雙髩已驚秋不知風裏千重浪¶
何事無情也白頭¶
　　　宿漁梁驛¶
庭樹疎疎河漢低瓦溝霜白月平西寒鴉不奈單棲苦¶
落泊驚飛到曉啼¶
<pb:KR4h0143_WYG_067-11b>¶
　　　榴花洞¶
洞裏花開無定期落紅曽見逐泉飛仙人應向青山口¶
管却春風不與歸¶
　　　度南澗¶
隠隠飛橋隔野煙石磯西畔問漁船桃花盡日隨流水¶
洞在清溪何處邊¶
　　　入天竺山留客¶
山光物態弄春暉莫為輕隂便擬歸縱使晴明無雨過¶
<pb:KR4h0143_WYG_067-12a>¶
入雲深處亦霑衣¶
　　　秋日¶
城頭蔓草受新霜天外孤鴻呌夕陽送客情懐楓樹老¶
著人襟袖菊花香¶
　　　春日¶
東風吹雨濕鞦韆紅㸃棠梨爛欲然擬買芳華贈年少¶
紫榆春淺未成錢¶
　　劉敞¶
<pb:KR4h0143_WYG_067-12b>¶
　　　玉津園¶
垂楊冉冉籠清籞細草茸茸覆路沙長閉園門人不入¶
禁渠流出雨殘花¶
　　　水寺¶
早時風景愛東吳一到京師興益疎偶向城南疑澤國¶
夾川垂栁帶僧居¶
　　　春草¶
春草緜緜不可名水邊原上亂抽縈似嫌車馬繁華處¶
<pb:KR4h0143_WYG_067-13a>¶
才入城門便不生¶
　　　雨後登坐嘯亭¶
風捲髙花舞成雪雨滋芳草緑侵雲屏軒獨立時惆悵¶
淮北春光過五分¶
　　　黄薔薇¶
緑葉黄花相映深水邊臺畔結浮隂何人解賞傾城態¶
一笑春風與萬金¶
　　　琵琶亭¶
<pb:KR4h0143_WYG_067-13b>¶
江頭明月琵琶亭一曲悲歌萬古情欲識當時腸斷處¶
只應江水是遺聲¶
　　　小園春日¶
草色初新栁帶長宿煙朝露濕初陽東山雲起西山碧¶
南舍花開北舍香¶
　　　十月二日¶
十月黄河冰未澌栁條弱弱草離離寒蛩逐馬聲相續¶
却是江南秋半時¶
<pb:KR4h0143_WYG_067-14a>¶
　　　登城㣲雨¶
雨映寒空半有無重樓閒上倚城隅淺深山色髙低樹¶
一片江南水墨圖¶
　　　絶句¶
青苔滿地初晴後緑樹無人晝夢餘惟有南風舊相識¶
徑開門户又翻書¶
　　　鎖宿禮部中夜口號¶
浮雲不動月㣲明錦帳香寒夢易驚猶覺春風花未發¶
<pb:KR4h0143_WYG_067-14b>¶
獨聞宫漏出重城¶
　　　齋滿¶
長日薰風春欲回啼鶯鳴鴂亂相催不嫌栁絮多飛盡¶
仍許酴醾取次開¶
　　劉攽¶
　　　題館壁¶
璧門金闕倚天開五見宫花落古槐明日扁舟江海去¶
却從雲氣望蓬萊¶
<pb:KR4h0143_WYG_067-15a>¶
　　狄遵度¶
　　　登樓¶
莎青石細淺見底天空雲淡無一毫波間圓月照不動¶
海上清風來最髙¶
　　黄庶¶
　　　探春¶
雪裏猶能醉落梅好營杯具待春來東風便試新刀尺¶
萬葉千花一手裁¶
<pb:KR4h0143_WYG_067-15b>¶
　　　望春偶書¶
信馬尋春上古原天工一幅繡平川花應笑我將詩句¶
便當遊人費萬錢¶
　　　次韻和真長四季牧童(錄二首/)¶
怯雨宜晴不識愁去隨青草牧春牛無人古路歌兼笑¶
歸去山花揷滿頭¶
曉牧侵星大暑天晝尋芳樹緑隂眠惜牛不使衝殘日¶
歸帶黄昬飲小川¶
<pb:KR4h0143_WYG_067-16a>¶
　　張公庠¶
　　　宮詞¶
曉露溟濛似有無半殘紅燭動金鋪黄鶯不語梨花上¶
錯認徐熙舊畫圖¶
四部韶音進玉巵千官傾望柘黄衣舞頭再拜金階逺¶
畫鼓連催卷隊歸¶
二月猶寒未有雷江梅纔謝小桃開宫娥不放珠簾下¶
待得東風送燕來¶
<pb:KR4h0143_WYG_067-16b>¶
盡道今來花信遲凌晨宫女探春歸寒梅一朶金盤小¶
已有清香拂御衣¶
過苑中官排辦時江梅初綻兩三枝春寒呵手晨妝罷¶
簾外人催送駕遲¶
再坐千官花滿頭御香煙上紫雲樓萬人同向青霄望¶
鼓笛聲中度彩毬¶
後苑宸遊炎日長宫中强半坐迴廊鵁鶄鸂鶒銀塘静¶
楊栁梧桐水殿香¶
<pb:KR4h0143_WYG_067-17a>¶
萬字闌干菊半開更憐清露㸃莓苔仙韶使副呈新譜¶
得㫖重陽侍宴來¶
清旦宮中候上番銀潢輕淡玉鈎殘山茶破萼江梅發¶
盡倚朱闌不避寒¶
上番宫女捲簾時閃閃寒鴉拂曉啼纔著赬袍催進輦¶
紫宸門外報班齊¶
銀漢横斜近建章九重深静閉蘭房六更未覺晨光動¶
自是仙家日月長¶
<pb:KR4h0143_WYG_067-17b>¶
萱草初長花未開共知青帝領春回珠簾捲上瓊鈎穏¶
不礙薰風滿殿來¶
太皥祠壇數級紅青旂揺曳日朦朧人間未覺東風至¶
先入宜春小院中¶
西苑春深奉翠華朱闌千萬䕶珍葩不如直上紅樓去¶
盡見瓊林十里花¶
碧瓦鴛鴦勢欲飛禁門深靜日遲遲玉簫吹遍新傳譜¶
坐看黄鸝數換枝¶
<pb:KR4h0143_WYG_067-18a>¶
月華浮動上階稜侍宴歸來掩繡屏子夜酒醒蘭燭暗¶
碧紗窗外度流螢¶
宴起昭陽索輦時鑪香偏上赬紅衣金門玉砌明如晝¶
宫女三千把燭歸¶
夾城西畔半毬場彩仗彎彎人對行一樣驊騮三百匹¶
金羈更伴緑遊韁¶
　　　晩春途中¶
一年春事又成空擁鼻㣲吟半醉中夾路桃花風雨過¶
<pb:KR4h0143_WYG_067-18b>¶
馬蹄無處避殘紅¶
　　徐徽¶
　　　金獅潭渡¶
金獅潭上水悠悠兩岸垂楊客舍秋十里清江民物阜¶
錦帆直到石梁頭¶
　　曽鞏¶
　　　瑯琊溪¶
野草山花夾亂流橋邊旌斾影悠悠即應要地無人見¶
<pb:KR4h0143_WYG_067-19a>¶
可忍開時不出遊¶
　　　詠栁¶
亂條猶未變初黄倚得東風勢便狂解把飛花䝉日月¶
不知天地有清霜¶
　　　憶越中梅¶
浣紗亭北小山梅蘭渚移來手自栽今日舊林冰雪地¶
冷香幽豔向誰開¶
　　　西樓¶
<pb:KR4h0143_WYG_067-19b>¶
海浪如雲去却回北風吹起數聲雷朱樓四面鈎疎箔¶
卧看千山急雨來¶
　　　出郊¶
葛葉催耕二月時斜橋曲岸馬行遲家家賣酒清明近¶
紅白花開一兩枝¶
　　李覯¶
　　　鄉思¶
人言落日是天涯望極天涯不見家已恨碧山相阻隔¶
<pb:KR4h0143_WYG_067-20a>¶
碧山還被暮雲遮¶
　　　曉角¶
腸斷城頭畫角聲燈青月黒酒㣲醒濃香夢裏何曽管¶
只有離人夜夜聴¶
　　　烏鵲¶
烏鵲翩翩競羽毛南飛無樹過良宵就中管得他人事¶
祇與天孫倩作橋¶
　　　睡起¶
<pb:KR4h0143_WYG_067-20b>¶
簟卷鱗紋帳繫紗六龍西降樹隂斜衹因夢裏成蝴蝶¶
猶記南園數種花¶
　　姚嗣宗¶
　　　題空同山寺¶
南粤干戈未息肩五原金鼔又轟天空同山叟笑無語¶
飽聴松聲白晝眠¶
　　仲訥¶
　　　負暄閒眠¶
<pb:KR4h0143_WYG_067-21a>¶
茅簷晴日暖如春一枕鈞天樂事新滿眼繁華皆得意¶
午眠安穏却無人¶
　　唐詢¶
　　　山堂偶書¶
在處煙雲早晩生自疑呼吸氣皆靈十年夢寐江山裏¶
今見江山入户庭¶
　　　為杭州日送客舟中¶
山雨霏㣲不滿空畫船來往疾輕鴻誰知獨卧朱簾裏¶
<pb:KR4h0143_WYG_067-21b>¶
一榻無塵四面風¶
　　陶弼¶
　　　途次葉縣覩千葉桃花¶
三月官桃滿上林一花千萼費春心葉公城外襄河北¶
一樹無人色更深¶
　　　登潮月亭¶
渡頭人語知潮上下看南江東北流試引輕帆學歸去¶
茶山溪淺却迴舟¶
<pb:KR4h0143_WYG_067-22a>¶
　　周敦頤¶
　　　題春晩¶
花落柴門掩夕暉昏鴉數㸃傍林飛吟餘小立闌干外¶
遥見樵漁一路歸¶
　　　經古寺¶
琳宫金刹接林巒一徑潛通竹塢寒是處塵埃皆可息¶
時清終未忍辭官¶
　　　江上别石郎中¶
<pb:KR4h0143_WYG_067-22b>¶
落葉蟬聲古渡頭沙灘人擁欲行舟别離情似長江水¶
逺亦隨君日夜流¶
　　邵雍¶
　　　天津感事¶
雲輕日淡天津暮風急林疎洛水秋獨步獨吟人莫㑹¶
時時鷗鷺下汀洲¶
煙樹盡歸秋色裏人家常在水聲中數行旅雁斜飛去¶
一簇樓臺峭倚空¶
<pb:KR4h0143_WYG_067-23a>¶
渌水悠悠際碧天平蕪更與逺山連白頭老叟心無事¶
閒凭闌干看洛川¶
水流任急境常静花落雖頻意自閒不似世人忙裏老¶
生來未始得開顔¶
　　　依韻和君實端明洛濱獨步¶
風背河聲近亦㣲斜陽淡泊隔雲衣一雙白鷺來煙外¶
將下沙頭又却飛¶
　　　暮春吟¶
<pb:KR4h0143_WYG_067-23b>¶
林下居常睡起遲那堪車馬近來稀春深晝永簾垂地¶
庭院無風花自飛¶
　　張俞¶
　　　金剛臺¶
霧山環合自雲川户有清溪種玉田萬本桃花不知處¶
幾人曽得問秦年¶
　　張在¶
　　　題龍興寺老柏院¶
<pb:KR4h0143_WYG_067-24a>¶
南鄰北舍牡丹開年少尋芳去又回唯有君家老柏樹¶
春風恰似不曽來¶
　　楊備¶
　　　金陵覽古雜詠(録十首/)¶
　　　　汝南灣¶
汝南王昔過江東此地名將汝海同玉斚濯來人易醉¶
有時人面照花紅¶
　　　　濛氾池¶
<pb:KR4h0143_WYG_067-24b>¶
春條拂岸栁如金一鑑澄空照底深傍見龍舟赭袍影¶
分明紅日在池心¶
　　　　九日臺¶
甲光如水㦸如霜御酒杯浮菊半黄東日西風滿天仗¶
簫韶一部奏清商¶
　　　　桃葉渡¶
桃葉桃根栁岸頭獻之才調頗風流相看不語横波急¶
艇子翻成送莫愁¶
<pb:KR4h0143_WYG_067-25a>¶
　　　　幕府山¶
六代繁華一瞬間平蕪逺樹不勝閒倚樓天暝雲如幕¶
知是瑯琊幕府山¶
　　　　横塘¶
早潮纔過晚潮來一一軒窗照水開鑑面無塵風不動¶
分明倒影見樓臺¶
　　　　白都山¶
駕鶴驂鸞自古聞䇿名仙籍是真君天邊舊跡無尋處¶
<pb:KR4h0143_WYG_067-25b>¶
滿目青山空白雲¶
　　　　春磵¶
手拖葛屨坐藤牀竹樹蕭然一水旁枕上白雲船下月¶
卜鄰東磵勝東岡¶
　　　　烏衣巷¶
人物風流往事非空餘陋巷作烏衣舊時簾幙無由覓¶
祇有年年新燕飛¶
　　　　白鷺洲¶
<pb:KR4h0143_WYG_067-26a>¶
春信風生晩汎潮印沙羣鷺立還翹凭髙一片迷人眼¶
蘆葦叢邊雪未消¶
　　　雙蓮堂¶
雙蓮倒影面波光翠蓋風揺紅粉香中有畫船鳴鼓吹¶
瞥然驚起兩鴛鴦¶
　　司馬光¶
　　　皇后閣春帖子¶
春衣不用蕙蘭薰縁領無加刺繡紋曽在蠶宮親織就¶
<pb:KR4h0143_WYG_067-26b>¶
方知縷縷是辛勤¶
　　　酬華嚴真師¶
知足隨縁處處安一身温飽不為難禪房窄小纔容膝¶
此外從他世界寛¶
　　　邊將¶
月白星稀霜氣多巻旗束甲涉䓗河田家不覺官軍渡¶
夜半只聞風雨過¶
　　　邵堯夫許來石閣久待不至¶
<pb:KR4h0143_WYG_067-27a>¶
淡日濃雲合復開碧岑清洛逺縈迴林端髙閣望已久¶
花外小車猶未來¶
　　　獨步至洛濱¶
草軟波清沙徑㣲手攜笻竹著深衣白鷗不信忘機久¶
見我猶穿岸栁飛¶
　　范鎮¶
　　　七夕¶
翠幙瑶梯百尺樓樓前星斗自悠悠天家仙㑹能多少¶
<pb:KR4h0143_WYG_067-27b>¶
未到平明已别愁¶
　　王珪¶
　　　宮詞一百首(録三十二首/)¶
花裏宮鶯曉未啼千牛仗下報班齊銀袍五百趨龍尾¶
天子臨軒賜御題¶
洛陽新進牡丹叢種在蓬萊第幾宫壓曉看花傳駕入¶
露苞初坼御袍紅¶
侍輦歸來步玉階試穿金縷鳯頭鞋堦前摘得宜男草¶
<pb:KR4h0143_WYG_067-28a>¶
笑揷黄金十二釵¶
瑶臺夜滴金莖露水殿涼生玉枕風卧看星河歸閤晩¶
月斜疎影轉梧桐¶
燕子初來語更新一聲聲報内家春遥聞春御櫻桃熟¶
先進金盤奉紫宸¶
盆山髙疊小蓬萊檜栢屏風鳯尾開緑遶金堦春水闇¶
新分一脈御溝來¶
内苑宫人學打毬青絲飛控紫驊騮朝朝結束防宣喚¶
<pb:KR4h0143_WYG_067-28b>¶
一樣真珠絡轡頭¶
夜深獨倚闌干角玉笛横吹弄月明餘響度雲無處覓¶
人間聞得兩三聲¶
元夕星燈照露臺六宫歌吹出雲來夜深翠輦歸金殿¶
十里迴廊錦帳開¶
沈煙揺碧透金鋪密下珠簾鎮玉壺近賜趙昌花雀幛¶
却嫌崔白芰荷圖¶
黄昬鎖院聴宣除翰長平明趂起居撰就白麻先進草¶
<pb:KR4h0143_WYG_067-29a>¶
金泥降出内中書¶
石刻蛟龍扶繡柱金盤龍鳯走雕楹萬年枝上流鶯囀¶
屏掩春山夢不成¶
紅濕春羅染御袍透簾三丈日華髙金針玉尺裁縫處¶
一對盤龍落剪刀¶
侍女爭傳玉彈弓金丸飛入亂花中一時驚起流鶯散¶
踏落殘英滿地紅¶
山樓彩鳯棲寒月宴殿金麟吐御香蜀錦地衣呈隊舞¶
<pb:KR4h0143_WYG_067-29b>¶
教頭先出拜君王¶
曉吹翩翩動翠旗爐煙千疊瑞雲飛何人奏對偏移刻¶
御史天香隔繡衣¶
金井秋啼絡緯聲出花宫漏報嚴更不知誰是金鑾直¶
玉宇沈沈夜氣清¶
内庭秋燕玉池東香散荷花水殿風阿監採菱牽錦纜¶
月明猶在畫船中¶
紗幔薄垂金麥穗簾鈎纎挂玉蔥條樓西别起長春殿¶
<pb:KR4h0143_WYG_067-30a>¶
香壁紅泥透蜀椒¶
清曉自傾花上露冷侵宫殿玉蟾蜍擘開五色銷金紙¶
碧鎖窗前學草書¶
宫女薰香進御衣殿門開鎖請金匙朝陽初上黄金屋¶
禁掖春深晝漏遲¶
内人稀見水鞦韆爭擘珠簾帳殿前第一錦標誰奪得¶
右軍輸却小龍船¶
禁裏春濃蝶自飛御蠶眠處弄新絲碧窗盡日教鸚鵡¶
<pb:KR4h0143_WYG_067-30b>¶
念得君王數首詩¶
鬬草深宫玉檻前春蒲如箭荇如錢不知紅藥闌干曲¶
日暮何人落翠鈿¶
太液波清水殿涼畫船驚起宿鴛鴦翠睂不及池邊栁¶
取次飛花入建章¶
釣線沈波漾彩舟魚争香餌上龍鈎内人急捧金盤接¶
撥剌紅鱗躍未休¶
露井銀牀凍不收深宮花暗曉鶯愁殘紅滿地無人埽¶
<pb:KR4h0143_WYG_067-31a>¶
一半隨風落御溝¶
盤龍新織翠雲裘簡㸃黄封玉匣收防備秋衣供御著¶
金箱捧入曝衣樓¶
黄金掌上露華稀朝退君王索輦遲到得經筵春講罷¶
海棠花影數磚移¶
麗日祥煙鎖禁林櫻桃初熟杏成隂年年翠輦來遊幸¶
花落春階一寸深¶
六龍觀稼奉宸遊齊賀豐年薦麥秋後苑宴回卿相出¶
<pb:KR4h0143_WYG_067-31b>¶
内官金盒送來麰¶
雪晴鳷鵲樓邊月風落昭陽殿後梅爐炭炧消香獸暖¶
獨拈香筯撥紅灰¶
　　　端午帖子詞¶
禁幕無風日正亭侍臣初賜玉壺冰不知翠輦遊何處¶
應在瑶臺第一層¶
　　王安石¶
　　　春郊¶
<pb:KR4h0143_WYG_067-32a>¶
青秧漫漫出初齊雞犬遥聞路却迷但見山花流出水¶
那知不是武陵溪¶
　　　春風¶
春風過栁緑如繰晴日烝紅出小桃池暖水香魚出處¶
一環清浪湧亭皋¶
　　　歸庵¶
稻畦藏水緑秧齊松鬛初乾尚有泥縱蹇尋岡歸獨卧¶
東庵殘夢午時雞¶
<pb:KR4h0143_WYG_067-32b>¶
　　　池上看金沙花數枝過酴醿架盛開二首¶
午隂寛占一方苔映水前年坐看栽紅蕊似嫌塵染汚¶
青條風上别枝開¶
酴醿一架最先來夾水金沙次第栽濃緑扶疎雲對起¶
醉紅撩亂雪爭開¶
　　　出郊¶
川原一片緑交加深樹冥𠖇不見花風日有情無處著¶
初迴光景到桑麻¶
<pb:KR4h0143_WYG_067-33a>¶
　　　同熊伯通自定林過悟真二首¶
與客東來欲試茶倦投松石坐敧斜暗香一陣連風起¶
知有薔薇澗底花¶
城郭紛紛老倦尋幅巾來寄北山岑長遭客子留連我¶
未快穿雲涉水心¶
　　　烏塘¶
烏塘渺渺緑平堤隄上行人各有攜試問春風何處好¶
辛夷如雪柘岡西¶
<pb:KR4h0143_WYG_067-33b>¶
　　　金陵¶
金陵陳迹老莓苔南北遊人自往來最憶春風石城塢¶
家家桃李過牆開¶
　　　午枕¶
午枕花前簟欲流日催紅影上簾鈎窺人鳥喚悠颺夢¶
隔水山供宛轉愁¶
　　　斜徑¶
斜徑偶通南埭路數家遥對北山岑草頭蛺蝶黄花晩¶
<pb:KR4h0143_WYG_067-34a>¶
菱角蜻蜓翠蔓深¶
　　　木末¶
木末北山煙冉冉草根南澗水泠泠繰成白雪桑重緑¶
割盡黄雲稻正青¶
　　　禁中春寒¶
青煙漠漠雨紛紛水殿西廊北苑門已著單衣猶禁火¶
海棠花下怯黄昬¶
　　　江上¶
<pb:KR4h0143_WYG_067-34b>¶
江北秋隂一半開晚雲含雨却徘徊青山繚繞疑無路¶
忽見千帆隠映來¶
　　　若耶溪歸興¶
若耶溪上踏莓苔興罷張帆載酒回汀草岸花渾不見¶
青山無數逐人來¶
　　　即席¶
曲沼融融泮盡凘暖煙籠瓦碧參差人情共恨春猶淺¶
不問寒梅有幾枝¶
<pb:KR4h0143_WYG_067-35a>¶
　　　江寧夾口二首¶
茅屋滄洲一酒旗午煙孤起隔林炊江清日暖蘆花起¶
恰似春風栁絮時¶
落帆江口月黄昬小店無燈欲閉門側出岸沙楓半死¶
繫船應有去年痕¶
　　　試院中¶
白髮無聊病更侵移牀卧竹向秋隂朝來雁背西風急¶
吹折江湖萬里心¶
<pb:KR4h0143_WYG_067-35b>¶
咫尺淹留可奈何東風虚共一姮娥堦前棗樹應揺落¶
此夜清光得幾多¶
　　　春日¶
柴門照水見青苔春繞花枝漫漫開路逺遊人行不到¶
日長啼鳥去還來¶
　　　書氾水闗寺壁¶
氾水鴻溝楚漢間跳兵走馬百重山如何咫尺商於地¶
便有園公綺季閒¶
<pb:KR4h0143_WYG_067-36a>¶
　　　赴召道中¶
海氣冥𠖇漲楚氛汀洲回薄水横分青松十里鍾山路¶
祇隔西南一片雲¶
　　　遇雪¶
定知花發是歸期不奈歸心日日歸風雪豈知行客恨¶
向人更作落花飛¶
　　　獨卧¶
茅簷午影轉悠悠門閉青苔水亂流百囀黄鸝看不見¶
<pb:KR4h0143_WYG_067-36b>¶
海棠無數出牆頭¶
　　　杏花¶
垂楊一徑紫苔封人語蕭蕭院落中獨有杏花如喚客¶
倚牆斜日數枝紅¶
　　　城東寺菊¶
黄花漠漠弄清暉無數蜜蜂花上飛不忍獨醒孤爾去¶
慇勤為折一枝歸¶
　　　鍾山絶句¶
<pb:KR4h0143_WYG_067-37a>¶
澗水無聲遶竹流竹西花草弄春柔茅簷相對坐終日¶
一鳥不鳴山更幽¶
　　　招楊徳逢¶
山林投老倦紛紛獨卧看雲却憶君雲尚無心能出岫¶
不應君更嬾於雲¶
　　　金山¶
北楫南檣泊四垂共憐金碧爛參差孤根萬丈滄波底¶
除却蛟龍世不知¶
<pb:KR4h0143_WYG_067-37b>¶
波瀾蕩沃乾坤大氣象包藏水石間祇有此中宜曠望¶
誰令天作海門山¶
　　　遊鍾山¶
兩山松櫟暗朱藤一水中間勝武陵午梵隔雲知有寺¶
夕陽歸去不逢僧¶
　　　汀沙¶
汀沙雪漫水溶溶睡鴨殘蘆晻靄中歸去北人多憶此¶
每家圖畫有屏風¶
<pb:KR4h0143_WYG_067-38a>¶
　　　東江¶
東江木落水分洪伐盡黄蘆洲渚空南澗夕陽煙自起¶
西山漠漠有無中¶
　　　北望¶
欲望淮南更白頭杖藜蕭䬃倚滄洲可憐新月為誰好¶
無數晩山相對愁¶
　　　信州迴車館中作¶
太白山根秋夜静亂泉深水遶牀鳴病來空館聞風雨¶
<pb:KR4h0143_WYG_067-38b>¶
恰似當年枕上聲¶
　　　寄伯兄¶
身留海上去何時祇看春鴻北向飛安得先生同一飲¶
蕨芽香嫩䱥魚肥¶
　　　題畫扇¶
玉斧修成寳月團月邊仍有女乗鸞青𠖇風露非人世¶
髩亂釵斜特地寒¶
　　　初晴¶
<pb:KR4h0143_WYG_067-39a>¶
幅巾慵整露光華度隴深尋一徑斜小雨初晴好天氣¶
晩花殘照野人家¶
　　　南蕩¶
南蕩東陂水漸多陌頭車馬斷經過鍾山未放朝雲散¶
奈此黄梅細雨何¶
　　　南浦¶
南浦東岡二月時物華撩我有新詩含風鴨緑粼粼起¶
弄日鵞黄裊裊垂¶
<pb:KR4h0143_WYG_067-39b>¶
　　　竹裏¶
竹裏編茅倚石根竹莖疎處見前邨閒眠盡日無人到¶
自有春風為埽門¶
　　　初夏即事¶
石梁茅屋有彎碕流水濺濺度兩陂晴日暖風生麥氣¶
緑隂幽草勝花時¶
　　　東陂二首¶
東陂風雨卧黄雲塍水翻溝隔隴分舂玉取新知不晩¶
<pb:KR4h0143_WYG_067-40a>¶
腰鎌今日已紛紛¶
荷葉初開筍漸抽東陂南蕩正堪遊無端隴上翛翛麥¶
横起寒風占作秋¶
　　　北陂杏花¶
一陂春水繞花身花影妖嬈各占春縱被春風吹作雪¶
絶勝南陌碾成塵¶
　　　溝上梅花欲發¶
亭亭背暖臨溝處脈脈含芳映雪時莫恨夜來無伴侣¶
<pb:KR4h0143_WYG_067-40b>¶
月明還見影參差¶
　　　北山¶
北山輸緑漲横陂直塹回塘灩灩時細數落花因坐久¶
緩尋芳草得歸遲¶
　　　山櫻¶
山櫻抱石䕃松枝比並餘花發最遲賴有春風嫌寂寞¶
吹香渡水報人知¶
　　　鍾山晩步¶
<pb:KR4h0143_WYG_067-41a>¶
小雨輕風落楝花細紅如雪㸃平沙槿籬竹屋江村路¶
時見宜城賣酒家¶
　　　書湖隂先生壁¶
茅簷長埽靜無苔花木成畦手自栽一水䕶田將緑遶¶
兩山排闥送青來¶
　　　戲贈段約之¶
竹栢相望數十楹藕花多處復開亭如何更欲通南埭¶
割我鍾山一半青¶
<pb:KR4h0143_WYG_067-41b>¶
　　　望淮口¶
白煙瀰漫接天涯黯黯長空一道斜有似錢塘江上望¶
晚潮初落見平沙¶
　　　入𤓰步望揚州¶
落日平林一水邊蕪城掩映祇蒼然白頭追想當時事¶
幕府青衫最少年¶
　　　泊船𤓰洲¶
京口𤓰洲一水間鍾山祇隔數重山春風自緑江南岸¶
<pb:KR4h0143_WYG_067-42a>¶
　明月何時照我還¶
　¶
　¶
　¶
　¶
　¶
　¶
　¶
<pb:KR4h0143_WYG_067-42b>¶
　¶
　¶
　¶
　¶
　¶
　¶
　¶
御選宋詩卷六十五¶
