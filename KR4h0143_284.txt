# -*- mode: mandoku-view; -*-
#+TITLE: 御選宋金元明四朝詩
#+DATE: 2015-08-25 00:41:48.375136
#+PROPERTY: ID KR4h0143
#+PROPERTY: BASEEDITION WYG    
#+PROPERTY: JUAN 御選明詩卷八十七
<pb:KR4h0143_WYG_284-1a>¶
　欽定四庫全書¶
御選明詩巻八十七¶
　　七言律詩二十¶
　　　曹學佺¶
　　　　送陳民部出守思州¶
　言辭粉署重凄凄道路時聞征馬嘶日照夢懸鄉樹外¶
　夜郎吟向郡樓西竹雞羣裏登峨嶺銅鼔聲中出閬溪¶
　我欲白門攀栁送相思此夜有烏啼¶
<pb:KR4h0143_WYG_284-1b>¶
　　　　金陵懐古四首和汪仲嘉¶
　江東列郡領丹陽鼎足三分此一方緫為石頭成虎踞¶
　不知巫峽下龍驤雲生寝廟千秋閟月照籬門幾夜長¶
　年少風流能顧曲行人猶自説周郎¶
　一從荆棘歎銅駝五馬為龍世所歌晉室山河遺略盡¶
　雒中人物過江多楊花寂寂新宫出燕子依依舊宅過¶
　欲向登臨感陳跡至今天闕尚嵯峨¶
　鍾阜霜飇館已傾至今哀壑起秋聲針樓銀漢舍情語¶
<pb:KR4h0143_WYG_284-2a>¶
畫屧金蓮逐歩生日落盧龍迷古戍天寒白馬走空城¶
不堪重理𤣥暉詠極目澄江似練平¶
齊雲宫觀景陽樓盡入隋家作蔣州下若溪寒明月夜¶
後庭花落隔江秋疎鐘夢斷猶疑響紅淚看餘獨不流¶
何事高情江僕射攝山泉石恣淹留¶
　　　　謝公墩¶
謝公墩上日閒行四野霜天一倍明亭館已空雲物麗¶
寺門相近夕鐘清寒山又傍斜陽路江水終銷十月聲¶
<pb:KR4h0143_WYG_284-2b>¶
載妓如花不同賞風流應感古今情¶
　　　　楓亭¶
長亭山勢倚岧嶤半璧斜陽散采樵野燒輕隂遥度水¶
海門喧市乍歸潮蘆花古戍生殘角木葉西風過斷橋¶
回首不堪仙路逺馬頭塵夢又今宵¶
　　　　安藎卿招集蔣弢仲鄭肇中徐興公諸子送¶
　　　　春¶
令節那容心賞違天涯有客喜相依似因歳閏遲遲别¶
<pb:KR4h0143_WYG_284-3a>¶
不道春光黯黯歸閤下鈴籖稀報漏坐中單袷屢更衣¶
漫言白社凋殘甚掩映榴花杏子肥¶
　　　顧起元¶
　　　　大司成李次卿晉少宗伯學士應召北上¶
入朝將押紫宸班祕史先成石室間風采乍驚臨虎觀¶
天香旋喜近龍顔時聞赤羽傳三輔歳遣朱輪訊百蠻¶
拭目金鑾新詔下侍臣初對玉堂還¶
　　　熊廷弼¶
<pb:KR4h0143_WYG_284-3b>¶
　　　　新卜東園¶
為愛池塘好避喧新開别業向東原梅山樹遶斜連谷¶
蓮渚橋通直到門傳是舊時花栁巷朅來漫作桔槔園¶
主人初領林泉事鎮日經營不憚煩¶
　　　袁世振¶
　　　　天寜寺杏花(寺在揚州/)¶
古木疎隂緑色遲老僧堅鎖最繁枝一簾夜雨猶堪聽¶
十里春風緫不知陌道馬蹄飛雪後鞦韆蟬影出牆時¶
<pb:KR4h0143_WYG_284-4a>¶
膽瓶暫借游人看晴靄依依上苑姿¶
　　　范鳯翼¶
　　　　夏日過飲君印静芳軒即事¶
娟娟静緑樹交加障却炎塵客不譁雨洗月光清似水¶
香聞蓮葉勝於花移尊石几涼消酒裊壁爐煙晚鬭茶¶
歌管何縁籬外度鬱輪風調本君家¶
　　　黄汝亨¶
　　　　朝發盤山飯千像寺¶
<pb:KR4h0143_WYG_284-4b>¶
初日盤峯爽氣侵薄雲輕騎上髙林石横曉岫千巖競¶
泉落秋濤萬壑沈鳥道偶窮松下路僧家小隐澗邊隂¶
胡麻飯罷尋諸佛亂㸃山容散紫金¶
　　　張履正¶
　　　　送堵師甫方伯之任嶺南限韻¶
熊車曉發建朱幢帝簡名賢任大邦南海諸侯推最長¶
中朝國士本無雙風清合浦明珠返雨過炎洲瘴厲降¶
相送一尊須盡醉明朝回首隔滄江¶
<pb:KR4h0143_WYG_284-5a>¶
　　　阮自華¶
　　　　萬歳山¶
丹丘不離青冥上𤣥武髙憑紫翠重北斗晨光低睥睨¶
西山曉色綴芙蓉蕊宫掩映阿房樹芝駕逶迤閣道鐘¶
朝罷金門幾回首空中華蓋偃喬松¶
　　　　荅湯義仍見寄¶
匡阜蕭條横左蠡鄱陽浩𣺌限南州夜看斗氣知君在¶
曉聽江聲動客愁人去鳯皇阿閣冷書來鴻鴈大江秋¶
<pb:KR4h0143_WYG_284-5b>¶
膝前宣室今誰是一望瀟湘共白頭¶
　　　曹徴庸¶
　　　　秋桞¶
長信宫前幾樹彫風吹灞岸更蕭蕭空勞好夢三千里¶
無那輕霜十萬條青眼乍迷魂黯黯蒼烟忽暗路迢迢¶
却憐二月春寒淺占斷東風紅板橋¶
　　　陳允升¶
　　　　碧浪湖¶
<pb:KR4h0143_WYG_284-6a>¶
城外煙波浸碧天城頭煙火萬家連中流塔影浮寒玉¶
隔岸風光入畫船一片松雲歸獨鶴千秋爼豆列三賢¶
由來問俗多淳樸不似西湖競管絃¶
　　　王衡¶
　　　　秋月感懐¶
水國髙秋倍闇然涼風天末想娟娟黄花耐擁南樓屐¶
紅樹相看牛渚船白社避巢將客燕平林抱葉未歸蟬¶
那堪子夜烏啼盡荻岸楓城夢裏煙¶
<pb:KR4h0143_WYG_284-6b>¶
　　　　計偕别長孺仲醇¶
結旆蕭蕭事逺游沙湖潮上荻花秋征帆日落長江外¶
送客鐘聞野渡頭一夜弟兄呉市酒幾回風雪剡溪舟¶
緇塵古道渾如許珍重初衣問白鷗¶
　　　　與仲醇館中夜話¶
腰鎌無頼翦秋蓬孤館寥寥夜色空忽報客來鐘定後¶
共看心事月明中夢回書帶飛蝴蝶坐乆經簾墮網蟲¶
種得芭蕉堪作紙墨荘荒盡舊牆東¶
<pb:KR4h0143_WYG_284-7a>¶
　　　　大内蓮花¶
西山青落影娥池仗外芙蓉入照時薄雨未消初日暈¶
晚風欲語向人枝六宫香粉流紅膩三殿浮涼湛緑漪¶
的的夜舒人不見集靈臺畔露華知¶
　　　蔡毅中¶
　　　　秋興¶
木落江空天氣清西風蕭颯鴈南征浮雲暗逐年華變¶
歧路虚憐短鬢生千里關河懸客夢萬家碪杵動秋聲¶
<pb:KR4h0143_WYG_284-7b>¶
崇蘭芳芷依然在何處江潭弔屈平¶
　　　雷思霈¶
　　　　臨懐素墨蹟¶
鷗羣鶴侣道人閒只住菁蔥竹柏間欲買小莊先問水¶
但逄佳客勸登山深林不放雲輕出野艇常邀月共還¶
家有懐公顛墨在臨時多染醉毫斑¶
　　　趙士諤¶
　　　　來季方還蕭山¶
<pb:KR4h0143_WYG_284-8a>¶
仿彿經過三十秋年年盼望越來舟幾畨夜雨曽聮榻¶
何處青山不共游徃事茫茫渾是夢故人落落緫堪秋¶
老來轉覺難離别欲去還期十日留¶
　　　蔡善繼¶
　　　　春日閒居¶
幽棲未擬絶塵寰楚帝橋西水一灣樹裏暗浮鄰寺塔¶
樓頭青入傍城山不縁好客寧沽酒祇為高僧遂出關¶
春鳥自鳴花自舞襌心竟日與雲閒¶
<pb:KR4h0143_WYG_284-8b>¶
　　　劉宗周¶
　　　　酬别長安故人¶
弱栁千章鎻鳯樓春風送别不勝愁杜門重憶十年病¶
束髪誰先天下憂銷鑠壯心吾自老傍徨歧路子何求¶
却教空谷傳驪唱落日浮雲滿帝州¶
　　　陳勲¶
　　　　山居和韻¶
亂山飛翠似相迎山畔山雞自喚名海雨挾潮歸極浦¶
<pb:KR4h0143_WYG_284-9a>¶
溪雲扶月上孤城數聲漁櫓鳴寒漲一酌村酤坐晚晴¶
歌入滄浪秋思逺不妨倚和到參横¶
石壓幽窗竹覆垣秋聲秋葉漸應繁雲歸却讓孤峰出¶
雨歇還添别澗喧遥夜山寒吟木客髙林果熟快王孫¶
杜陵亦有憂時老短褐長鑱獨閉門¶
　　　張鼐¶
　　　　賦得霜前白鴈¶
霏霏金井露凝華搖曳横空皓羽斜寒陣幾行迷野月¶
<pb:KR4h0143_WYG_284-9b>¶
清聲何處亂蘆花素心欲託衡陽夢冷思還侵玉塞沙¶
為有稻粱恩未荅帛書傳入漢皇家¶
　　　　長安秋興¶
禁牆蕭瑟半霜林宫月高懸桂影森銀闕曉鐘開霽色¶
錦城暮角散清隂瞻雲不禁回鄉夢捧日長懸戀主心¶
欲擬長沙空太息幾回孤枕度蛩吟¶
　　　　樓居春暮¶
春事初殘雨一犂豆苗𤓰蔓長春畦客來烹茗供新水¶
<pb:KR4h0143_WYG_284-10a>¶
興到銜杯續舊題剰有圗書翻枕上總無亭館近瀼西¶
小樓日出朝眠稳為語流鶯莫亂啼¶
　　　呉應琦¶
　　　　滇中有懐¶
南詔春深暮雨昬懐歸畏有簡書存三年雪鬢行荒服¶
萬里冰心荅至尊永夜衰親頻入夢何時稚子一迎門¶
龍眠櫻笋聞無恙短褐黄冠是主恩¶
　　　魏濬¶
<pb:KR4h0143_WYG_284-10b>¶
　　　　墟上詩¶
紆迴巖徑轉嵯峨笑問蠻家第幾窠入市每衣芒木布¶
出門時唱浪花歌峒丁慣筈殱狐矢獞女能抛織貝梭¶
墟散盡投歸路去斷煙半隴罥荒蘿¶
　　　樊良樞¶
　　　　暮春登滕王閣¶
江上春歸思𣺌然危欄百尺瞰寒煙美人南國銷芳草¶
帝子東風怨杜鵑半嶺孤雲銜落照一帆逺水浄浮天¶
<pb:KR4h0143_WYG_284-11a>¶
月明十二樓頭曲夜夜吹蕭到客船¶
　　　楊鶴¶
　　　　匡山曉霽¶
絶勝匡山曉翠濃蓮花千瓣劈芙蓉石門曙色開仙掌¶
南嶺天星落寺鐘赤日射潮遥辨海紅雲擁帝下連峯¶
東林屐齒渾難禁徙倚江干拄短笻¶
　　　　寄懐張子達伯仲¶
澤畔相思夢卜居故人兄弟近何如天邉黄葉新供眺¶
<pb:KR4h0143_WYG_284-11b>¶
屋裏青山好著書江口月明猿嘯夜荆門霜落蟹肥初¶
再來剡曲堪乗興畏爾淹留逼歳除¶
　　　孫承宗¶
　　　　殫忠樓¶
縹緲憑髙百尺頭籌邉何暇坐銷憂日窮江樹家千里¶
笛倚風檐月一鈎藻井幕天開鴈陣鬘雲結市失龍湫¶
白山黒水簷楹外玉帳蕭蕭萬壘秋¶
　　　　閲中右所鹽場¶
<pb:KR4h0143_WYG_284-12a>¶
牙旌西駐小沙河結隊爭看碧玉珂萬竈晴煙雲自減¶
六花雄陣雪初多作鹽漫笑和羮手拊髀誰揮指日戈¶
匹馬長鳴應有意健兒新挽武剛過¶
　　　　中右城得魏道沖信¶
關山秋盡鴈隨陽鴈去人閒不下堂絶塞貒弓空抱月¶
孤城畫角自吹霜青天欲問雲霄逺白髪還驚嵗月長¶
漫說安危渾注意可從國手試温涼¶
　　　李流芳¶
<pb:KR4h0143_WYG_284-12b>¶
　　　　錫山夜别閒孟子薪彦逸及從子宜之兒子¶
　　　　杭之二首¶
十日追隨意未傾一朝言别若爲情祇憐對酒成髙㑹¶
無那挑燈是送行家累關心難共語功名垂老不堪評¶
便應撥櫂從東下十畞閒閒尚可耕¶
撩亂鄉愁一夕生燭殘酒醒奈深更隔船安穩歸人夢¶
前路迢遙去客情江月又催征棹發寒雞不待寺鐘鳴¶
十年分手梁溪路但覺衰顔負此行¶
<pb:KR4h0143_WYG_284-13a>¶
　　　　小葺檀園初成¶
秋入吾廬景物賖一簾新月半䦨花風迴水葉翻翻白¶
雨壓簷枝恰恰斜宅比柴桑多種栁門通苕霅可浮家¶
客來隨分能供具埽籜煨鐺與試茶¶
　　　　種花¶
爲園數畞未言賖鑿沼疏泉手灌花花欲疎疎仍密密¶
枝須整整復斜斜漸看節序皆芳候不放風光到别家¶
最愛南榮冬日暖蠟梅一樹映山茶¶
<pb:KR4h0143_WYG_284-13b>¶
　　　　訪慧法師於皋亭桐塢作¶
不見皋亭慧法師每勤書札慰相思蹉跎又作三年别¶
慙愧終無一往時忽憶虎溪成舊社且尋茅屋賦新詩¶
關門短棹衝炎去黄鶴峯頭月上遲¶
　　　唐時升¶
　　　　九日海曙樓觀練士戲柬同㳺諸子¶
最髙樓下瞰屯營九日轅門赤羽明綺席遙翻弓劔影¶
清談雜入鼓鼙聲乍看虎帳心猶壯曽學龍韜世已平¶
<pb:KR4h0143_WYG_284-14a>¶
却笑壯夫投筆意時清寜作一書生¶
　　　　詠鴈字四首¶
一夜風霜過洞庭莫教惆悵羡冥冥蘆洲掩映成飛白¶
竹塢迴翔欲殺青右轉正如秦代璽横行疑寫梵王經¶
君歸直向燕然去且爲皇家好勒銘¶
翩翩六翮破寒煙初月纎纎列宿連雨後糢糊濃淡墨¶
風前斷續短長篇綵霞淨拭紅絲硯銀漢平鋪白地牋¶
自罷結繩書契起憐君長在網羅邊¶
<pb:KR4h0143_WYG_284-14b>¶
漠北湖南萬里通年年爲客任長風飲時渴驥奔泉上¶
棲處驚蛇入草中空裏作書皆咄咄日來多暇不匆匆¶
張芝自有淩雲意莫比藏眞老禿翁¶
逺拂殘霞攪斷雲始知筆陣掃千軍元常法備皆三折¶
阿買詩成寫八分賦客近爲離合體經生能辨古今文¶
危峯阻日君須記隴首羣飛背夕曛¶
　　　　薛侍御出按貴州便道歸雲南省覲¶
繡衣持節出長安南入牂牁路萬盤重箐濕雲常欲雨¶
<pb:KR4h0143_WYG_284-15a>¶
㸃蒼晴雪不知寒登車自埽豺狼跡遇客爭彈獬豸冠¶
遥憶樹頭新酒熟刺桐花下正承懽¶
　　　婁堅¶
　　　　寄孟陽¶
炎蒸客路子如何秋入庭蘭阻嘯歌京口列營看射戟¶
石頭荒刹共捫蘿畫圖層嶺青嵐出詩句長江白浪多¶
縱道山川殊快意不將離索飽經過¶
　　　　孟陽長蘅㳺西山又過虞山遥有此寄¶
<pb:KR4h0143_WYG_284-15b>¶
春㳺處處屐堪攜看徧青山暮靄低髙興又聞尋覆釜¶
傷心應不到藤谿梅花綻盡香猶逺栁葉開遲色未齊¶
我怯輕寒身嬾動時傳客至問幽棲¶
　　　程嘉燧¶
　　　　雨中曉發臨安雙谿道中作¶
回首青山半入城碧潭時傍碧巖縈煙中小寺開晴翠¶
樹杪重泉帯雨聲飲馬苕溪逢漲發問人天目指雲生¶
試觀萬壑千巖裏何似山隂道上行¶
<pb:KR4h0143_WYG_284-16a>¶
　　　　富陽桐廬道中早春即目柬吳中朋舊¶
暮倚城樓江日曛曉過山縣市煙分迴峯凍雨皆成雪¶
出霧危巒半是雲沙際年光催鳥囀冰間寒溜動鷗羣¶
吳江越嶠千餘里春賞何由早寄聞¶
　　　　子柔將歸憶别漫賦¶
巷南秋雨過君家獨掩閒門幾日斜無那别來偏皎月¶
即看歸到負黄花春江在眼新安郭暮雪驚心梁苑沙¶
欲去念君仍未決窮愁相見莫相嗟¶
<pb:KR4h0143_WYG_284-16b>¶
　　　　因舍弟歸柬山中親知¶
故人相望𦕈天涯久客傷心憶嵗華城上雪聲㳺子屐¶
縣南風色酒人家郵筒近隔錢塘路歸纜遥牽歙浦沙¶
鄉國清明正愁絶憑將雙淚濕梨花¶
　　　　東林寺雨中張次孫丈話舊¶
憶昨南徐官舍東江心遥夜與君同重看焦嶺終宵月¶
却話松寮徹曉風病眼向梅空脉脉旅愁兼雪太匆匆¶
可憐襆被尋君處暝雨寒煙野寺中¶
<pb:KR4h0143_WYG_284-17a>¶
　　　　題張仲復西康草堂¶
我愛城西張仲居天寒鳥雀下堦除彈琴響動㳺山帖¶
隱几風開種樹書留客添燈嘗蜜酒呼兒汲水煮河魚¶
尋常自愛吾廬好若到君家愧不如¶
　　　　過虎丘尋君實爾常夜歸憶前月同伯美於¶
　　　　此送客¶
吳洲四月尚春衣日暮停舟轉翠微又喜清暉山頂見¶
不妨疎雨樹頭飛黄鸝入寺渾相識白月當門恰送歸¶
<pb:KR4h0143_WYG_284-17b>¶
灌木隂隂萍沼緑重㳺心念故人違¶
　　　　𤓰洲東郭訪王隠士同方平仲¶
安穩茅齋水郭東沙圍曲映緑楊中餘寒出浦三春酒¶
片雨横江五月風逺意幾因髙士發清㳺難得故人同¶
斜陽醉眼連歸路野翠煙嵐半彩虹¶
　　　　歳暮懐孫履和李茂修¶
故人不見歳將窮臨别風煙在眼中嶽院夜眠春澗雨¶
浦樓寒醉雪山風谿南郵使明朝發江北來帆二月通¶
<pb:KR4h0143_WYG_284-18a>¶
廿載東橋歌酒伴他鄉殘臘夢應同¶
　　　　寄莊將軍¶
僧榻書廊臥夕曛興來吟嘯每過君梅殘燭燼疎窻雨¶
雪沍香濃小閣雲茶作松風先破睡墨添山氣待㣲醺¶
自從一别蓮花府月下笳簫憶共聞¶
　　　　春暮與鮑谿父言懐¶
江上楊花覆白蘋對君猶喜見殘春雲山家在難乗興¶
風月閒來自愴神旁舍盤飱留客共向人懐抱好誰親¶
<pb:KR4h0143_WYG_284-18b>¶
山中只是空相憶漫道天涯即比鄰¶
　　　　病中送履和兼懐李茂修¶
江楓落後見君遲欲雪前林又别時多病酒杯難共醉¶
獨行歸路更相思家人望逺愁腰帶舊侣逢春問鬢絲¶
身世飄蓬何日定楚雲淮水各凄其¶
　　　　再過杭州訪許成之同鮑谿父話舊¶
湖頭城角雨如麻宿雨殘歌夜鬭茶自笑經過無此客¶
欲尋好事更誰家留連别夢猶芳杜早晚歸㠶已楝花¶
<pb:KR4h0143_WYG_284-19a>¶
人事年光應共惜相逢爛醉是天涯¶
　　　　同聞師兄鮑谿父登北髙峯宿絶頂僧舍即¶
　　　　事¶
雙峯徑轉石林蒼攜客捫蘿宿上方澗飲斷虹明積翠¶
湖飛片雨亂斜陽東來島嶼吞江郭西去雲山指故鄉¶
夜久禪心同寂歴松風諸嶺一何長¶
　　　　七夕懐平仲揚州¶
江邊一别兩悠悠湖上相思且滯留十里星河同此夜¶
<pb:KR4h0143_WYG_284-19b>¶
廿橋明月自三秋無由結伴還鄉國況欲因人作逺㳺¶
潦倒更於何地㑹見君空已雪盈頭¶
　　　　十六夜登𤓰洲城看月懐舊寄所親¶
十年曽宿焦山寺浪急天寒少客行明日片㠶仍逺道¶
一時雙眼復孤城暮山欲盡離尊歇黄葉全稀白髮生¶
别後故人無限憶隔江同見月初盈¶
　　　　李洋河舟中戲爲俚體遣意¶
半似春還半似秋不成估舶不成㳺幸無冰雪傷離思¶
<pb:KR4h0143_WYG_284-20a>¶
且有雲山遮客愁逺鴈如塵飛水面亂㠶疑葉下吳頭¶
眀年更鼓瀟湘柂老淚憑添萬里流¶
　　　　次韻寄子柔兄兼柬所親¶
東林還往近如何客裏春寒忽忽過望逺不堪芳草遍¶
開書應對落花多天邊㠶影揚州路雪後江聲灎澦波¶
爲報心情蕭颯盡相逢無復舊悲歌¶
　　　　仲夏偶過長蘅水檻即事¶
輕舟出郭信風颺過雨陂塘五月涼山檻水添平入戸¶
<pb:KR4h0143_WYG_284-20b>¶
野亭樹密逺生香村中客少過逢簡醉後情深笑語長¶
頻到不須仍載酒自煎花乳間黄粱¶
　　　　雨中過張魯生清夜聽曲¶
新賞由來興不違忍逢髙唱獨言歸共穿疎雨牽花艇¶
自載清樽款竹扉紅蠟涙多時見跋嬌鶯聲斷一沾衣¶
已拚白髪從今盡莫放梁塵到曉飛¶
　　　　五月一日雨中過東林軒惜别¶
寺門橋下獨徘徊谿樹籠煙黯不開月出可忘攜策到¶
<pb:KR4h0143_WYG_284-21a>¶
泥深曽幾泛舟回冬青香滿花堆雪苦楝風多徑糝苔¶
從此經時蹤跡斷更誰衝雨亦能來¶
　　　　荅江似孫謝遺錦衾¶
故衾何意託交歡得共髙人寤寐寛不分秋風破茅屋¶
從敎夜雪滿長安空牀獨枕琴三尺逺札相遺錦一端¶
早晚平津誰與報布衣思庇九州寒¶
　　　　姑孰道中見梅花¶
燕南薊北限春光瞥見江梅劇斷腸花被雪禁猶黯淡¶
<pb:KR4h0143_WYG_284-21b>¶
影遭風横正郎當斜臨官道窺郵騎開傍旗亭撲酒香¶
纔是玉門關外客莫憑羌笛訴昬黄¶
　　　　荅朱子暇見訪同牧齋次韻¶
幽棲元不厭山深把臂何人共入林樹下涼飇蕭散客¶
窗間白日上皇心青苔果落空庭得流水花香别澗尋¶
但恐鶴書知處所不容髙臥只如今¶
招得無家一布袍留連酒聖狎詩豪林端水聒歸潭静¶
雲裏峯來跂石髙曉案晴光研竹露夜瓢明月煮松濤¶
<pb:KR4h0143_WYG_284-22a>¶
山中入夏先涼冷便約湖心弄小舠¶
　　　　題梅花草堂¶
竹寒沙碧堂成處移得官梅遶屋栽未到花時留客坐¶
恰當人日寄詩來出郊路熟香偏早傍舍春生水正迴¶
湖畔垂垂天欲雪鄉愁驛信兩相催¶
何人曽送草堂貲幾首廵簷索笑詩東閣去逢春動候¶
西溪邀宿月明時山空翠䄂禁寒薄雪緊青燈放燄遲¶
煙角霜鍾斷消息窗前一夜爲相思¶
<pb:KR4h0143_WYG_284-22b>¶
　　　　秋雨端居有懐¶
百日全家藥裹間不論風雨不開關籬邊秋水愁中路¶
郭外春湖夢裏山時倚缾花滋起色漫懸梁月見衰顔¶
南村賸客如相憶好就茅齋一宿還¶
　　　徐禎稷¶
　　　　客有問予蜀道者詩以荅之二首¶
竒遊莫問蜀江山萬里眞堪損客顔白日風霆三峽水¶
青霄樓閣百牢關猿聲棧道捫參處龍氣京華望斗間¶
<pb:KR4h0143_WYG_284-23a>¶
峩月巫雲看不盡自疑靈漢泛槎還¶
嚴嶂層林晝亦冥千崖懸磴度寒星雲顚叱馭王陽坂¶
天角題詩白帝亭髙瀑怒翻空外練怪峯羞作世間青¶
竹枝唱徹西陵暮何限愁猿月裏聽¶
　　　　登丹鳯樓在上海北城上¶
咫尺風塵亦勝遊萬家城郭暮煙浮潮聲夜撼黄龍浦¶
海色天髙丹鳳樓孤樹乍明含落日長雲忽斷見清秋¶
蒼茫勢盡憑闌外彷彿青霞是十洲¶
<pb:KR4h0143_WYG_284-23b>¶
　　　楊漣¶
　　　　積雨小霽同劉生伯王思延出遊賢隱寺¶
震雷河外初收雨出晀賢山曳短笻一徑斜穿通薜荔¶
數峯髙插削芙蓉仙留石洞人何在僧定松門雲自封¶
羇客此中虛望眼徘徊預恐暮城鐘¶
　　　　題柏子園青芸閣¶
官閣淩空汶水深金飇初動客登臨浮雲易改三山色¶
落葉先驚萬里心江上美人遺雜佩城南少婦拭清砧¶
<pb:KR4h0143_WYG_284-24a>¶
繁臺兔苑今禾黍日暮憑䦨思不禁¶
　　　左光斗¶
　　　　正月三日飲玉成宅得冬字¶
庭院深深樂事重雨餘滑屐更相從屯雲古樹依城濕¶
著席寒梅照眼濃語燕流鶯聲漸遍逺山髙閣望全封¶
醉來忘却經三日談笑依稀似去冬¶
　　　李標¶
　　　　題梁愼可墨香亭¶
<pb:KR4h0143_WYG_284-24b>¶
古㨾蕉衫白接䍦芳亭長日坐支頤焚香自悟無生訣¶
拈筆閒摹有道碑竹韻松濤清自逺花觚茗盌靜相宜¶
近來愛寫黄庭否好換新鵝浴小池¶
　　　鄒維璉¶
　　　　初至夜郎¶
逺戍天涯事可悲疎狂眞負聖明時誰言鴻鵠能千里¶
差喜鷦鷯託一枝草野數懸丹闕夢鄉園空望白雲垂¶
髙山流水情堪詠已擬埋名老下惟¶
<pb:KR4h0143_WYG_284-25a>¶
　　　姚祚端¶
　　　　遊弁山古法華寺¶
因愛名山結境幽同來擬續泛觴遊林深日到方知午¶
松蔭風生不待秋徑路幾曽縁客掃山花今似爲人留¶
牢愁至此多消盡還問明朝有酒不¶
　　　傅振商¶
　　　　白髮¶
西風寒影集林鴉落日愁心急暮笳宦興無能回白髪¶
<pb:KR4h0143_WYG_284-25b>¶
秋光偏自染黄花砧敲渭水愁煙破鴈度秦雲碧樹斜¶
秋草不知人意逺悽悽故自繞天涯¶
　　　趙崡¶
　　　　莊河村主人¶
落日牛羊嶺上村誰開三徑召王孫山容似黛斜侵檻¶
水字如巴曲到門野客行藏無揖譲田家賔主有盤樽¶
欲將谷口煙霞色並向桃源洞裏論¶
　　　韓敬¶
<pb:KR4h0143_WYG_284-26a>¶
　　　　題南陵山房¶
碧山初築澗之濵選石疏池位置新坐守庚申偕道士¶
橋名丁卯續詩人情深只託支頤笏時㨾爭傳墊角巾¶
縱是漁師魚不賣暇從秋浦戲垂綸¶
　　　張愼言¶
　　　　過洹水將入里有懐長安故人¶
洹水纔過丹水流客愁爭似水悠悠汀洲緑映征袍淺¶
桃李香迎語鳥柔耽靜計將書卒歳懐人豈但日三秋¶
<pb:KR4h0143_WYG_284-26b>¶
歸來鄉里都如故晚計方思馬少㳺¶
　　　文翔鳳¶
　　　　遊靈山¶
聞說看山已不禁尚堪蘿逕徧登臨座從竹影移時轉¶
泉向月華映處尋觴曲頗疑修禊事枕流何似聽鳴琴¶
嵐溪侍我能千古底事清秋學楚吟¶
　　　鍾惺¶
　　　　江行俳體¶
<pb:KR4h0143_WYG_284-27a>¶
村煙城樹逺依依解指青溪與翠㣲風送白魚爭入市¶
江過黄鵠漸多磯家從久念方驚别地喜初來也似歸¶
近日江南新澇後稻蝦難比往年肥¶
　　　譚元春¶
　　　　别栗仲芳諸子¶
遊集常添好友情玉川風日自幽清春山碧處頻登閣¶
晚燭紅時尚啟城藥餌相將停過客吟披不輟念平生¶
此中亦覺多離緒愁負家園老去鶯¶
<pb:KR4h0143_WYG_284-27b>¶
　　　尹嘉賔¶
　　　　秋日寄受之太史¶
屋梁落月思悠悠清夢依然到虎丘月滿講臺宵度曲¶
雲生西嶺晚登樓林香冉冉流清梵楓葉蕭蕭下小舟¶
苦憶風流錢太史賞心何日續同遊¶
　　　莊廷臣¶
　　　　家居作¶
四朝宣力終何補中外驅馳白髪侵獨履冰霜凛臣節¶
<pb:KR4h0143_WYG_284-28a>¶
各從爼豆見人心瞻依有子惟勤學俯仰無營只浩吟¶
鉤黨諸公先我去寸丹差可荅知音¶
　　　王象春¶
　　　　山居¶
雲與同閒鶴並孤嗒然隱几得今吾敲來石火炊先熟¶
服久山泉體自癯隔舍有僧同說夢抄方無劑可醫迂¶
曉窗嵐翠濃於染自看長松過雨圖¶
　　　馬之駿¶
<pb:KR4h0143_WYG_284-28b>¶
　　　　伏枕¶
伏枕梅簷過栁衙北湖又復負荷花門因謝客全無籍¶
身欲稱僧尚有家七尺向拚同草木三生知久痼煙霞¶
餘年倘遂幽棲志剰我清湍舊釣槎¶
　　　賀萬祚¶
　　　　周侍御行部¶
蘭臺使者舊知名攬轡從容江海情抗疏共看任伯雨¶
行軍還擬趙營平五花騘馬巡周道三輔黄圖歴漢京¶
<pb:KR4h0143_WYG_284-29a>¶
不獨艱危憂水旱前籌更欲請長纓¶
　　　朱大啟¶
　　　　同萍師赴沈公虔招看梅¶
早約採梅日已西放歌白雪和聲齊倚樓好共髙人笑¶
繞屋偏宜隱士棲香入深杯傾滿座風吹殘月印前溪¶
徘徊瘦影猶堪折不覺横條壓㡌低¶
　　　李衷純¶
　　　　登岱¶
<pb:KR4h0143_WYG_284-29b>¶
層巒絶巘轉氤氲倒影淩虛日觀分方詫河山同帶礪¶
忽驚噓吸緫風雲珮環神女青霄度陸博仙人洞府聞¶
聖主明堂知欲啟將無重過稷丘君¶
　　　王坊¶
　　　　宿瞻在軒聽雨¶
憶曽信宿素王宫今夕重留講院中聲到竹窗霏暮雨¶
香回紙帳落梅風挑燈夜映苔痕碧沾濕朝看杏蕊紅¶
夢裏渾忘身著處華亭百里岱雲東¶
<pb:KR4h0143_WYG_284-30a>¶
　　　曽楚卿¶
　　　　自芋原至車盤驛¶
數家煙樹鬱蕭森人語殊方莫辨音雲傍馬頭晴作雨¶
松横嶺口晝成隂關城晚色疎寒木古渡秋風亂夕砧¶
信宿淹留吾有意故園已在白雲深¶
　　　繆昌期¶
　　　　賦得秋聲一鴈飛¶
淅瀝金風動碧林遥空獨鴈助長吟聲寒絶塞三千里¶
<pb:KR4h0143_WYG_284-30b>¶
影照長安一片砧秦隴雲横朝起笛瀟湘月冷夜聞琴¶
於今聖世銷烽火北海應無繫帛音¶
　　　　洪葆原丈關政報滿還朝¶
錦帆簫鼓出江湄水凍黄河驛路遲郷味久應忘荔子¶
客情偏自憶蓴絲閶門栁色非前日長樂鐘聲似舊時¶
聞道使君廉載石江東父老望族麾¶
　　　周宗建¶
　　　　送徳祖南遊¶
<pb:KR4h0143_WYG_284-31a>¶
白門秋冷六朝煙爲憶棲遲又一年此日布帆看獨徃¶
到時尊酒亦應憐山中解帶收雲貯渡口聽歌借月懸¶
遲爾歸來同候鴈黄沙匹馬共遊燕¶
　　　　張唯卿以微疴杜門詩以訊之¶
颯颯秋風入鬢寒草堂髙臥歳星看金莖好解文園渴¶
米汁還尋栗里歡睥睨晴雲流几榻梵鐘隨月近䦨干¶
知君息踵風塵逺晚歩東籬菊可餐¶
　　　朱本洽¶
<pb:KR4h0143_WYG_284-31b>¶
　　　　柬九先上人¶
野寺輕雲覆荔牆棗花鋪地晚風涼不知門外炎何似¶
但喜閒中味更長雨過竹痕餘淺碧月生松影辨昬黄¶
空庭著子吾猶懶只與希夷乞睡方¶
　　　范景文¶
　　　　湖上夜作¶
㳺情入靜始相關歌管雖清亦暫刪乗月遍尋湖上寺¶
披煙細認雨中山荷風散水香初冷嵐氣吹雲晚漸閒¶
<pb:KR4h0143_WYG_284-32a>¶
幽賞仍須人共領聽鐘坐待老僧還¶
　　　　齋中¶
頗嫌多事是尊生但得心閒近道情長與疎梅耐幽獨¶
儘教瘦鶴伴凄清掃花欲便親苔坐刪竹當防礙月行¶
片石穨然無位置也同老懶畏經營¶
　　　劉榮嗣¶
　　　　憑闌¶
髙樓秋氣正蕭森罷酒憑闌且獨吟何處吹簫催暮雨¶
<pb:KR4h0143_WYG_284-32b>¶
有人孤䇿倚荒林癖如米芾差存石懶似嵇康并廢琴¶
早已投閒吾計得入山何必更求深¶
　　　　坐王氏園亭作¶
秋向郊原靜處尋古牆圍繞蓽門深迂回窈窕層苔路¶
青紫丹黄千樹林風定小池開竹影日中髙榭合藤隂¶
孤琴更在西林北遥領清商識隱心¶
　　　潘曾紘¶
　　　　金陵感遇¶
<pb:KR4h0143_WYG_284-33a>¶
花發垂垂歸興濃便教歸去若爲容日邊潮合迷前浦¶
雨後煙開出數峯楊栁暗彫江岸笛松楸靜落寺樓鐘¶
閭閻三月音書斷夢入燕關第幾重¶
　　　申紹芳¶
　　　　送張玉笥中丞進擢緫河¶
𤣥圭初鍚自宸衷四載勤勞特借公開府夙推眞使相¶
導河新命少司空舳艫風引桃花浪海甸雲興瓠子宫¶
何獨甘棠思召伯轉輸專倚鄼侯功¶
<pb:KR4h0143_WYG_284-33b>¶
　　　方孔炤¶
　　　　己巳元旦早朝¶
紫閣金莖露向晨鐘聲催出日重輪青龍扇匝迎豐歳¶
白獸尊開待直臣閶闔風生三部樂玲瓏儀轉九州春¶
職方將上輿圖攷不羡甘泉獻賦人¶
　　　　歸白鹿洞¶
虛將五嶽挂桐絲翠積東山晚不遲陽鳥似馴蘆葉性¶
秋蟲不誤蓼花期閉門仲蔚容非隱對壁王郎未是癡¶
<pb:KR4h0143_WYG_284-34a>¶
怯與江濤同上下鹿湖清淺好風吹¶
　　　魏大中¶
　　　　息游¶
一夜秋聲萬木寒乾坤何處足彈冠時名盡向黄金起¶
世事多堪白眼看己自故人嗟落魄更誰同病問加餐¶
風塵伏枕衡門穩行路於今轉覺難¶
　　　黄尊素¶
　　　　同胡馨寰虞乾颺周玉汝集涵秋亭¶
<pb:KR4h0143_WYG_284-34b>¶
羣玉山頭一逕通孤亭踞頂破空濛霏微翠影江流外¶
掩映湖光草色中座客雄詞分謝李碑文荒蘚辨魚龍¶
攜尊尚欲尋幽處煙火千家動晚風¶
　　　　登金柱山¶
乗興扁舟攬物華更將雙屐破煙霞山横天末雲頭迥¶
塔落波心日脚斜誰念遺祠香火冷且留殘醉管絃譁¶
爭如江上垂綸叟賸有閒情數暮鴉¶
　　　彭期生¶
<pb:KR4h0143_WYG_284-35a>¶
　　　　送秋¶
悲秋秋去轉堪悲枉復登臨賦楚辭逺壑水殘斜照斂¶
荒原煙冷朔風吹天邊白鴈迷消息月下清砧感别離¶
蟋蟀似能占物候寂寥一夜傍牀帷¶
　　　瞿式耜¶
　　　　遊虞帝祠次金道隱韻¶
祠宇蕭疎迥絶塵孤峯隨意著閒人窺雲應傍巢松鶴¶
破浪終同入釜鱗茶盌酒鐺全部史風篙月槳一江春¶
<pb:KR4h0143_WYG_284-35b>¶
(予與子暇道隱/扁舟泛月而歸)却憐嶺嶠仍無恙便託荒巖老此身¶
　　　沈德符¶
　　　　秋日家林¶
繞林行藥挈軍持小插秋花寄逺思謀醉得愁因節飲¶
逐貧無效錯尤詩才頑未判陶𢎞景癡黠平分顧愷之¶
青舸畫橋黄葉寺又勞谿友釣緡隨¶
　　　顧𦙍光¶
　　　　三月十七日馮素生偕諸同社過訪山齋¶
<pb:KR4h0143_WYG_284-36a>¶
　只賸春光十日奢空齋兀兀憶天涯幾回約醉扶頭酒¶
　猶及同看婪尾花小品試挑來燕笋隔年還煮伏龍茶¶
　四方誰唱昇平樂我輩如何報物華¶
　¶
　¶
　¶
　¶
　¶
<pb:KR4h0143_WYG_284-36b>¶
　¶
　¶
　¶
　¶
　¶
　¶
　¶
御選明詩巻八十七¶
